MEDIJI I KULTURA
ideologija medija nakon decentralizacije
KATARINA PEOVIĆ VUKOVIĆ
SADRŽAJ
Zahvale 1
 ..................................................................................................................................
I. Medij je simptom 2
 ...............................................................................................................
II. Postoji li politika otpora nakon decentralizacije? 51 ...........................................................
III. Tri novomedijska šoka u Hrvata 106 ..................................................................................
IV. Praktički realno: kompjutorske igre 124 ............................................................................
Bibliografija 143 .......................................................................................................................
O autorici 158 ..........................................................................................................................
Impresum 159 .......................................................................................................................... 
Hvala Marku koji zna koliko je toga propustio zbog ove knjige i Nini koja to još ne zna, ali će
saznati. Hvala Ognjenu Strpiću na bjesomučnom čitanju i plodnim raspravama. Hvala
vrijednim čitačima i korektorima: Marku, Davorinu, Vesni, Mislavu i Ireni.
1
I. MEDIJ JE SIMPTOM
“Najpreciznije i najdiskriminativnije lokalno proučavanje ‘efekata’ može se
pokazati površnim ako nismo dublje proniknuli u pojmove uzroka i posljedice, npr.
između neke tehnologije i društva, tehnologije i kulture, tehnologije i psihologije,
koji su u osnovi naših pitanja i koji najčešće određuju naše odgovore.” (Williams,
1974: 2).
MEDIJI I DEMOKRATIZACIJA
Mogu li Mreža i digitalni mediji demokratizirati naše društvo? Dva su najčešća odgovora na
ovo pitanje. Prvi je sumorna metafora instrumentaliziranog čovjeka koji umjesto
zakonodavca postaje instrumentom tehnologije, žrtvom imperativa napretka i medijske
manipulacije. Smatra se kako digitalni mediji i Mreža neće demokratizirati naše društvo, već
označiti konačni poraz slobodnog čovjeka i prirodnih poredaka. Postoji društveni konsenzus
oko ideje utjecaja tehnologije (medija, informacija) na suvremeno društvo. Ideja autonomne
tehnologije, bliska i ljevici i desnici, temeljno je obilježena tehnološkim determinizmom.
Pierre Lévy je primijetio kako danas vlada balistička metafora ili metafora udara, koja
tehnologiju diskurzivno oblikuje kao projektil (kamen, granatu ili raketu), a kulturu, društvo
i čovjeka kao žive mete (Lévy, 2001: 3). Otpor je uzaludan, jedino što možemo jest
prilagoditi se ili biti zgaženi pod kotačima povijesti. Internet se tada čini posebno opasnom
tehnologijom koja instrumentalizira čovjeka. Kritiziraju se virtualizacija (dematerijalizacija
komunikacije i devalvacija fizičkog prostora), manipulacija privatnim podacima koja
proizlazi iz navodne kaotične strukture Interneta[1], brisanje granice javnog i privatnog, itd.
Mreža i digitalni mediji se ne promatraju kao prekid i promjena medijskih tehnologija, već
konačna potvrda vladavine masmedija.
Ako je prvi odgovor pesimistična vizija kraja, drugi je optimistična slika opće povezanosti i
participacije. Internet se smatra alatom za intervencije u zbiljskom svijetu i moćnim oružjem
u procesu osnaživanja korisnika. Pozdravljaju se povezanost, kolektivnost i sudjelovanje
(Thacker, 2006: xi), kao i mogućnosti igre identitetom ili proizvodnje identiteta. Iako je JeanFrançois Lyotard postmodernu proglasio dobom nepovjerenja u metanaracije, priča o
2
Internetu se oblikuje kao nova velika naracija. Ta priča započinje publicističkim metaforama
Mreže kao “elektroničke granice” ili “informacijske autoceste”, ali i znanstvenim
elaboracijama o Mreži kao prostoru univerzalnosti bez totaliteta. Postmoderna filozofija,
piše Pierre Lévy, prerano je odbacila pojam univerzalnog, poistovjećujući ga s
totalitarizirajućim. Mreža se od kraja osamdesetih godina prošlog stoljeća javlja kao prostor
međupovezanosti koji ne dozvoljava nikakve totalitarizme, tvrdi Lévy. Sa cyber-prostorom
javlja se novi oblik univerzalnosti, univerzalnost bez totaliteta koja uključuje sve i
omogućava izražavanje ljudskih različitosti (2001: 91-102).
Osnovni problem s prvim, tehnopesimističnim odgovorom je nerazumijevanje strukturalnih
karakteristika Mreže i digitalnih medija i problematiziranje decentraliziranih medija kao
masmedija. No Mreža nije masmedij, već distribuirani, horizontalni medij koji omogućava
izravnu komunikaciju između bilo kojih točaka. Kritika Mreže i digitalnih medija kao
autonomnih zagađivača prirodnih poredaka nasljeđuje dugu tradiciju kritike masmedija kao
alata instrumentalizacije čovjeka. Era radio-televizijskog odašiljanja povezuje se sa slikom
pasivnih konzumenata, nevinih žrtava hegemonije masmedija koje se često prikazuje
karikaturalno, kao pretile osobe s daljinskim upravljačem u ruci, koje lijeno mijenjaju
programe.
Theodor W. Adorno i Max Horkheimer u Dijalektici prosvjetiteljstva pišu o uniformiranosti
proizvoda kulturnih industrija, standardizaciji potrošnje kao neposrednoj posljedici
standardizirane industrijske proizvodnje. Kao što se roba široke potrošnje proizvodi na traci,
tako se i kultura proizvodi industrijski, zbog čega ona više i ne može biti neka originalna,
kritična vizija zbilje, tvrde Adorno i Horkheimer. Jedina uloga kulture, kao i svih drugih
industrija jest da ponudi što više izbora, prikrivajući činjenicu da su svi ti izbori lažni.
Masmediji su unificirani sistemi za proizvodnju programa. “Kultura danas svemu nameće
sličnost. Film, radio, revije predstavljaju sistem. Svaki je odjeljak skladan u sebi i suglasan s
drugima” (1989: 126). Korak koji je značio konačnu standardizaciju, uniformiranje medija
bio je korak od telefona k radiju, korak od komunikacijskih medija, koji još uvijek nude
aparaturu za direktnu komunikaciju, jer je “telefon još liberalno dopuštao sudionicima da
igraju subjekt” (1989: 128), prema jednosmjernim masmedijima koji korisnike pretvaraju u
pasivne konzumente. No ukoliko je ustoličenje masmedija bio korak od komunikacije prema
autoritarnom izlaganju gledatelja i slušatelja unificiranim programima, onda je Mreža
revizija jednog procesa, korak u drugom smjeru, prema slobodnoj komunikaciji. Adorno i
Horkheimer izdvajaju kulturu radio-amatera kao onu koja se ipak odupire standardizaciji.
Mreža se krajem osamdesetih oblikuje kao horizontalni medij i razvija prakse slične radio3
amaterizmu, horizontalnoj komunikaciji subjekata, pri čemu svatko može komunicirati sa
svakim.[2] Internet je upravo jedna aparatura za odgovore koja je nedostajala radiju koji je,
kako pišu Adorno i Horkheimer, usprkos potencijalu, pokleknuo i razvio se u jednosmjerni
medij. Bertolt Brecht je 1932. godine u eseju “Radio kao sredstvo komunikacije” upozoravao
kako bi radio mogao biti najbolji mogući komunikacijski instrument javnog života, kada bi
umjesto emitiranja znao i primati, dozvolio slušateljima da govore a ne samo slušaju, kada bi
znao “kako slušatelja dovesti u odnos, umjesto izolirati ga”, odnosno kada bi “iskoračio iz
posla nabave i angažirao svoje slušatelje kao dobavljače” (1993: 15), zaključuje Brecht.
Pesimistične deskripcije Mreže uglavnom zanemaruju promjenu koja se desila u strukturi
medija. Mreža je označila decentralizaciju emitiranja, dok su digitalni mediji osigurali alate
za proizvodnju medijskih sadržaja. Stoga kritičari medija zbog strukturalnih razlika
masmedija i Mreže, iako to čine, ne bi trebali manipulaciju medija ilustrirati slikom pretilih,
nezainteresiranih osoba ispred ekrana. To ne znači kako je moguće jednostavno odbaciti
ideju kako živimo u doba hegemonije masmedija i složiti se s optimizmom prisutnim u
Lévyjevoj krilatici o Mreži kao prostoru bez totaliteta. Iako se struktura medija izmijenila,
ona i dalje ocrtava neki društveno-povijesni projekt koji je odgovoran i za pojavu
distribuirane arhitekture Mreže. No Mreža je projekt društva informacijskog, a ne
industrijskog kapitalizma. Današnje interpretacije jednostavno nastavljaju kritizirati
masmedije, no one se nisu uhvatile u koštac s društvenim okvirom koji de facto osuđuju
Adorno, Horheimer i Marcuse u kritici industrijskog kapitalizma. Herbert Marcuse u
Čovjeku jedne dimenzije (1989) elaborira ideju instrumentaliziranog čovjeka kako bi
upozorio na proturječnosti političkog projekta i ušao u dijalog s klasičnim marksizmom i
tezom oslobođenja čovjeka putem ukidanja rada. Paradoks takve instrumentalizacije
proizlazi iz temeljno oslobodilačkog potencijala tehno-znanosti, no kako je tehnologija sama
po sebi postala ideologijom i oblikom vladavine, primarni cilj tehnološkog potpuno se
izokreće. Marcuseu je cilj upozoriti kako se iza jednog projekta racionalnog djelovanja,
vladavine znanosti i tehnologije, skriva sama kapitalistička ekonomija, prikazujući se kao
neutralna, maskirajući time klasni sukob. Dakle, iako Marcuse upozorava na totalitarizam
tehnologije, sistema proizvodnje, on to ipak čini kako bi upozorio na tehnologiju ne kao
autonomni subjekt, već kao instrument jedne politike.
Danas se kritika (novih) medija nije odmaknula od kritike društva Velikog brata, Göbelsove
galaksije i sličnih pojednostavljenja koje medije predstavljaju kao oblik opijuma za narod.
Instrumentalizirani čovjek topos je mnogih optužnica koje se osim Marcuseom nadahnjuju i
Tehnološkim društvom (1964) Jacquesa Ellula, i Mitom o mašini Lewisa Mumforda koji
4
osuđuje tehnološki imperativ kao “najprimitivniji tabu” (1986). No najčešće je kritika medija
nastavak kulturalnim studijima poznate prakse koju je Richard Hoggart nazvao “pristupom
začepljena nosa”. Ukoliko se takve kritike uopće osvrću na razliku Mreže i masmedija, tada
se Mrežu smatra mjestom praznog egzibicionizma koje svakom subjektu osigurava pet
minuta slave. U najboljem slučaju, ukoliko se kritičari osvrću na razlike u proizvodnji
medijskih sadržaja između masmedija i Mreže, tada se ističe narcizam subjekata koji sada
Mrežu koriste kao tribinu promoviranja vlastita besmisla. Elitističkom pogledu na kulturu
Stuart Hall je poručio, a ovdje možemo samo ponoviti:
“Zbog takvog se mišljenja možemo osjećati dobro, pristojno i samozadovoljno zbog
kleveta upućenih agentima masovne manipulacije i prijevare, odnosno
kapitalističkim kulturnim industrijama, no to ‘gledište [ne] može dulje opstati kao
vjerodostojan dokaz kulturalnih veza’, a još je nesigurnije da ono može opstati kao
socijalistički pogled na kulturu i prirodu radničke klase.” (Hall, 2006: 302).
Budući da je Mreža strukturalno decentralizirala proizvodnju sadržaja, elitistička kritika još
je u nezgodnijem položaju. Mreža počiva na općoj povezanosti (poruke su povezane s drugim
porukama, a svaki tekst s drugim tekstovima) koja nas vraća u zajednicu predpismenog
doba, a koju su priželjkivali tehno-optimisti poput McLuhana. Kako je McLuhan primijetio,
tiskani mediji su dekontekstualizirali poruke, koje je potrebno vratiti u kontekst – situaciju
slobodne dvosmjerne komunikacije. Sa cyber-prostorom, tvrde mnogi McLuhanovi
nastavljači, možemo govoriti o globalnom selu, novom kvazi-plemenskom, holističkom
društvu. Zbog promijenjene strukture medija, danas se kritici instrumentaliziranog čovjeka
lako suprotstaviti utopijskim vizijama digitalnih medija i Mreže kao interaktivnih medija
“kulture amatera”. Struktura medija potaknula je optimistične ocjene, poput one Pierrea
Lévyja o Mreži kao univerzalnosti bez totaliteta. Oni koji su optimistični prema
demokratskim potencijalima digitalnih medija i Mreže često su oni koji su sposobni
strukturalno promatrati medije. Da bi se protumačilo hegemoniju u eri decentraliziranih
medija, potrebno je primijetiti da se ideologija oblikuje i prakticira na nov način i u novom
kontekstu. U doba informacijskog kapitalizma došlo je do transformacije samih kulturnih
industrija zbog čega neki digitalne medije i Mrežu promatraju kao medijske materijalizacije
ideje otvorenosti, implementacije individualnih sloboda do sada deprivilegiranih korisnika
masmedija. Medijski studiji su, usprkos problemima i epistemološkoj nečistoći, vrlo rano
upozorili na specifičnu sljepoću društva, hipnozu medija koja proizlazi iz nerazumijevanja
važnosti strukture tehnologije. Medij je poruka, aforistična maksima Marshalla McLuhana,
iako otvorena za razne interpretacije, nužan je temelj jedne materijalne analize medija. Ta
5
orijentacija često znači ulazak u polje tehničkih studija (računarstva i komunikacijskih
tehnologija). No medijski materijalizam je neophodan ukoliko se želi spriječiti relativizam
kritike hegemonije medija koja izjednačava masmedije i Mrežu.[3] No iako je materijalna
analiza medija dobar temelj za analizu ideologije medija, problemi s kojima se suočava
medijska analiza time su dublji i kompleksniji.
KAKO JE MARSHALL McLUHAN IZUMIO SIMPTOM
Jedna analogija koju je iznio Jacques Lacan, kako je navodno Karl Marx izumio simptom,
zbog čega Slavoj Žižek piše o otkriću društvenog simptoma, može se primijeniti kako bismo
uputili na važnost i dosege projekta Marshalla McLuhana. Iako naizgled nema ništa
zajedničko s područjem političke ekonomije i psihoanalize analiza strukture medija ima
srodan cilj – kritiku fetišizma sadržaja. Karl Marx je nastojao da se u tajnu robne forme
(određenje vrijednosti robe pomoću radnog vremena) prodre izbjegavajući privid robnog
fetišizma prema kojem vrijednost robe ovisi o pukom slučaju; Sigmund Freud je upozorio na
privid samorazumljive veze između sna i značenja sna; dok nas je Marshall McLuhan uputio
na privid fetišizma sadržaja medija. Konvencionalni stav prema medijima zapravo nudi
pregled sadržaja. Danas nije ništa manje potrebno ponavljati McLuhanov eksperiment, jer se
analize komunikacije na društvenim mrežama nisu odmaknule od elitističkih kritika
besmislenih Facebook statusa, devalvacije prijateljstva, nasilja u igrama, itd. Kako smo
uglavnom fascinirani sadržajem, nasiljem u kompjutorskim igrama ili banalnim temama na
društvenim mrežama, značaj medija ostaje skriven. Takav je eksperiment odvajanja
strukture od njegova sadržaja ključan za razumijevanje uloge digitalnih i mrežnih žanrova,
komunikacijskih praksi i umjetničkih oblika. Važnost takvog obrata u razumijevanju medija
naglašavao je McLuhanov nasljednik Paul Levinson, ukazavši na banalnu činjenicu da je
telefon medij značajniji od poruka koje se njime odašilju (Levinson, 2001). Marshall
McLuhan je često navodio primjer električne svjetlosti koja je posebno pogodan medij za
analizu strukture, jer predstavlja medij bez sadržaja. Ljudi električnu svjetlost obično samo
primjećuju ako se koristi za ispisivanje nekog oglasa, upozorava McLuhan, no tada se ne
opaža svjetlost, već sadržaj. McLuhanova maksima medij je poruka, često je pogrešno
interpretirana kao manifest protiv sadržaja. No ona se zapravo osvrće na opasnosti
fetišističkog pogrešnog prepoznavanja sadržaja kao mjesta značaja medija. “Sadržaj medija
sočan je komad mesa koji nosi lopov da bi odvratio pažnju psa čuvara” (McLuhan, 2008: 22).
Maksima sadržaj svakog medija je drugi medij[4] upozorava na praksu svakog novog medija
6
da kao svoj sadržaj kooptira stari medij, ali i na nemoć interpretatora da čitajući sadržaj
dospije do značenja medija.
Kod medija, kao i kod rada sna, postoji dislokacija, premještanje značenja koje nije
transparentno. U tom smislu, uloga medijskih studija je srodna ulozi psihoanalize – kako
bismo dospjeli do učinaka medija moramo se obučiti za čitanje simptoma koji nam otkrivaju
dublju strukturu odgovornu za njihov značaj. McLuhan je oscilirao između optimizma i
pesimizma kada je bilo riječi o prirodi toga značaja, no bio je siguran da se moć medija ne
krije u sadržajima, već njihovoj strukturi, koja je, tvrdi mimetska. Mediji oponašaju naš
živčani sustav, zbog čega postaju zamjena za taj sustav. Automatizacija, tvrdi, donosi nove
uzorke ljudske komunikacije koji teže ukidanju radnih mjesta, ali i mogućnost novih uloga za
čovjeka, “duboku uključenost u rad i komunikaciju koju je mehanička tehnologija uništila”
(2008: 13). Drugim riječima, ulazimo u doba elektroničkih medija i automatizacije
proizvodnje koja ukida mehaničku, industrijsku paradigmu, odgovornu za otuđenje
subjekata od tehnologije koju McLuhan smatra odgovornom za dijeljenje i razdvajanje svega
kao način kontrole. Ovo je otvaranje studije gotovo u tonu marksističke političke ekonomije.
Naravno, McLuhan, kao katolički humanist u tomističkoj tradiciji, ne kritizira industrijsku
proizvodnju zbog otuđenja radnika od sredstava proizvodnje, već mu je zadaća upozoriti na
vezu tehnologije (medija) i naših spoznajnih mogućnosti. No to je upravo ona točka koja
povezuje i Karla Marxa s psihoanalizom. Ono što je marksistička analiza otkrila, zapravo je
ključ razumijevanja koji nam omogućuje da izvedemo sve druge vrste ‘fetišističke inverzije’
(Žižek, 2002: 33). Marksistička analiza strukture robe prije svega “pruža ključ za rješavanje
temeljnog pitanja teorije spoznaje” (Žižek, 2002: 34). Zbog strukturalnog prijeloma koji
donosi McLuhanova teorija medija ona je također jedna spoznajna teorija kao temelj
medijske analize. Prvi cilj McLuhanove analize je homologan Freudovom i Marxovom
projektu razbijanja privida prema kojem se čini kako predmet spoznaje (san, roba, medij)
nije ništa drugo do puka i besmislena zbrka, prema kojem njegova vrijednost (robe, sna,
medija) ovisi o pukom slučaju. “S gledišta načina na koje je stroj promijenio naše uzajamne
odnose, te odnose prema nama samima, nije bilo ni najmanje važno je li proizvodio
kukuruzne pahuljice ili Cadillace”, piše McLuhan (2008: 13). Kritičari medija zaključit će
kako je virtualizacija zbilje, do koje dolazi zbog upotrebe virtualnih medija, logični nastavak
devalvacije zbilje putem masmedija. No ne postoji ništa prirodno u virtualizaciji zbilje putem
digitalnih medija i Mreže. Kritičari kompjutorskih igara zadržavaju se na sadržaju i grafici
igara podrazumijevajući kako je za realizam u igri (uronjenost igrača u virtualni svijet)
odgovorna kompjutorska grafika i priča. No realistične kompjutorske igre ovise najvećim
dijelom o algoritamskom sloju igre koji kritičarima ostaje nevidljiv. Realizam u igri proizlazi
7
iz specifične narativne kontekstualizacije algoritma, kao i njegove dekontekstualizacije u
procesu igre. Iako nam se čini da gradimo gradove, vozimo utrke ili živimo živote mafijaša,
ono što uistinu činimo jest da “mijenjamo stanje stroja” (Juul, 2005). Isti je problem u
korijenu razumijevanja komunikacije na društvenim mrežama. Umjesto sadržaja tih
konverzacija, koji uistinu mogu biti banalni, ono što promiče kritičarima društvenih mreža
jesu mrežni protokoli odgovorni za strukturu i politički karakter društvenih mreža. Medijski
studiji inzistiraju na razlici masmedija i novih medija. Ovo inzistiranje je ključno jer ne
možemo ideologiju mreže i ideologiju televizije tumačiti ukoliko ne uočimo razlike u njihovoj
strukturi. Ideologija Facebooka, ukoliko ona uopće postoji, mora biti u vezi s njegovom
strukturom, kao što ideologija Mreže mora biti u korelaciji s mrežnim protokolima, itd.
Ukoliko je Sigmund Freud odgovoran za razumijevanje simptoma, a Karl Marx društvenog
simptoma, tada je Marshall McLuhan postavio temelje za jedno razumijevanje medija kao
simptoma. Logika tog simptoma McLuhanu ipak izmiče. Za Freuda je zadatak otkrivanja
fetišizma sadržaja imao i drugi stupanj, koji nalazimo i u Marxa, a na koji upozorava Slavoj
Žižek u svojem simptomatskom čitanju strukture robe. Ako je prvi cilj bio razbijanje
naturalizacije veze predmeta spoznaje (sadržaja medija, sna, robe) i njegova smisla (značaja
medija, značenja sna, vrijednosti robe), drugi cilj bio bi osloboditi se fascinacije tom jezgrom
označavanja u ‘prikrivenom značenju’ sna u Freudovom slučaju, odnosno u Marxovu slučaju
fascinacije tajnom skrivenom iza robne forme (činjenicom da je rad izvor ekstra-profita).
Međutim, McLuhan, nije poduzeo drugi korak, poduhvat otkrivanja tajne te forme same,
zbog čega i on i njegovi sljedbenici ostaju limitirani strukturom medija[5], a njihova
transformativna teorija i danas uglavnom služi kao bogat spremnik tehno-eshatoloških
metafora o otuđenju.[6] McLuhanova teorija ostaje limitirana zbog fascinacije samim
‘prikrivenim značenjem’ medija do kojeg se može doći jedino putem odbijanja privida
sadržaja. Tajna misija medija tada se otkriva kao misija autonomne tehnologije, medija koji
čovjeka žele podrediti svojim ciljevima. McLuhanovi radovi ne daju odgovor na pitanje što
uopće znači pojava elektroničkih medija? Odnosno, McLuhanov odgovor je tehnodeterministički. Doba elektroničkih medija započinje slučajnim izumom, koji mijenja
kartografiju čitave civilizacije, obilježivši kraj Gutenbergove galaksije.
JESU LI MEDIJI PROMIJENILI NAŠ SVIJET?
Problematična pretpostavka tehnološkog determinizma koju medijski studiji nasljeđuju od
Marshalla McLuhana onemogućuje razumijevanje drugog polja kojim će se baviti ova studija
8
– ideologije medija. Za McLuhana i njegove nastavljače poruku medija jednostavno
predstavlja njegova struktura, a ta se struktura smatra odgovornom za transformaciju
društva. Proučiti strukturu medija u mcluhanovskom smislu znači otkriti mehanizam
povijesnih mijena kao mijena tehnološko-medijskih sustava. Za McLuhana kulturalna
važnost medija ne krije se u njihovu sadržaju, već u načinu na koji, autonomno, mijenjaju
naše viđenje svijeta.[7] Ideja progresa je u temeljima tehnološkog determinizma, pa je
jednako bitna za “viktorijanskog doba u kojem je razvoj mjeren industrijskim pojmovima:
brzina kretanja, brzina proizvodnje” i za post-industrijsko doba i pojmove “informacijskog
društva” ili “kompjutorskog doba” (Murphie/Potts, 2003:12). Tehnodeterminizam
podrazumijeva društvo koje oblikuju dominantne tehnologije: doba parnog stroja – parni
stroj, informacijsko doba – informacijske tehnologije, itd. Koncepti poput “akustičkog
prostora” Marshalla McLuhana ili “psihodinamike medija” Waltera Onga, iako su naznačili
bitan pomak prema razumijevanju medija, oblikovani su oko ideje da su tehnologije i mediji
transformativne snage društva.[8] Torontska škola se i nazivala transformativnom teorijom
tehnologije jer su sljedbenici Marshalla McLuhana zastupali ideju da je politika samo
odgovor na tehnološke transformacije, a povijest zapravo povijest smjene medijskotehnoloških modela. (Poznato je kako je McLuhan radio smatrao presudnim za Hitlerov
politički uspjeh koji bi, tvrdio je, izostao da je medij emitirao i sliku.) Gotovo da nema studije
o medijima koja ne započinje konstatacijom da su komunikacijske tehnologije (novi mediji,
informacijske tehnologije, itd.) promijenile naš svijet i ubrzale komunikaciju. Pitanje koje
logično slijedi ovu tezu jest u kojem smjeru su tehnologije promijenile naš svijet? Mrežu se
danas diskurzivno prikazuje na dva načina: kao još jedan masmedij koji zagađuje do sada
harmonične društvene odnose, prirodne poretke, druženja u fizičkom prostoru, itd. ili kao
medij demokratizacije, osnaživanja korisnika, koji upravo zato što dematerijalizira
komunikaciju osigurava dekonstruiranje pozicija moći. No nije li refren o medijima koji su
promijenili naš svijet zapravo sumnjiva krilatica? Ukoliko postoji devalvacija prijateljstva na
društvenim mrežama, ili otuđenje igrača mrežnih igara, nisu li te pojave samo društveni
simptomi, a ne ishodi utjecaja digitalnih medija i Mreže? Isto se pitanje može postaviti i
optimističkoj interpretaciji.
Pitanje proizlazi iz jedne dogmatske premise, pretpostavke tehnološkog determinizma o
utjecaju medija. Krenimo od činjenice kako je ova popularna sintagma suvremena izvedenica
razumijevanja uloge televizije, njezina utjecaja na društvo u drugoj polovici dvadesetog
stoljeća. Toj se ideji suprotstavio Raymond Williams svojoj studiji Television: Technology and
Cultural Form, kojoj je namijenio gotovo apsurdnu zadaću. Williams je posumnjao u ideju da
je “televizija promijenila naš svijet” (Williams, 1974: 1) i odlučio se posvetiti kritici
9
uvriježenog poimanja medija kao čimbenika promjene, projektila koji pogađaju kulturu i
mijenjaju naš svijet. Takav pogled odvaja tehnologiju od društva predstavljajući tehnološka
otkrića kao samo-generirajuća i neovisna. Ovdje se upozorava na zamjenu uzroka i
posljedice koja je i danas temeljni problem interpretacije medija. Za Williamsa, osnovno
pitanje nije “kako su tehnologije promijenile naš svijet?”, već “koju društvenu potrebu
zadovoljavaju moderne tehnologije?” Jedna poetična slika ilustrira društvo televizije. Kako
primjećuje Williams, u obiteljskim dramama Antona Pavloviča Čehova likovi provode vrijeme
na prozorima čekajući vijesti izvana. To je osluškivanje navijestilo novo doba i potrebu za
novim aparatom transmisije ideologije. To je društvo definirano dvama “paradoksalnim, no
ipak duboko povezanim tendencijama modernog industrijskog življenja: s jedne strane
mobilnošću, s druge sve očitijom samodostatnošću obiteljskog doma” (Williams, 1974: 19). U
društvu mobilne privatizacije pojavljuje se potreba za aparatom koji bi pomirio djelomičnu
autonomiju privatnih prostora porodičnog doma i njihovu ovisnost o financiranju izvana
(ovisnost o kojoj nabolje svjedoče raspadi porodica u doba ratova i ekonomskih kriza).
Ukratko, “prisluškivači i nijema zrikala”, kako je slušatelje radija i gledatelje televizije
nazvao Paul Levinson, nisu onijemili zbog tehnologije, već zbog socijalnih uvjeta života u
društvu mobilne privatizacije.
Kao i televizija, i Mreža je proizvod društva, novih tendencija i promijenjenih društvenih
uvjeta. Društvo mobilne privatizacije, koje opisuje Williams, nije se izmijenilo u dvjema
točkama, to društvo u velikoj mjeri počiva na mobilnim pojedincima i samodostatnim
domovima. No razmještanje središnjeg uređaja, kako u prostornom smislu (računalo nema
više centralno mjesto u kući) tako i metaforičkom, indikator je decentralizacije moći
ideološkog aparata. Ideološki aparat se izmijenio na dva načina. Više uopće nije riječ o
ideološkom aparatu države već etatističko-korporacijskom aparatu. I drugo, taj aparat je
uistinu svjetonazorski otvoren, jer je pokretan profitom, a ne kulturom, civilizacijom, zbog
čega je tom aparatu sve manje potreban centralizirani sustav odašiljanja, a sve više
decentralizirani sustav nadzora korisnika-potrošača.
Preispitati ideju kako je tehnologija promijenila naše živote, temelj je Williamsove društvene
teorije medija, ali i svake kritičke teorije. Zadaća kritičkih medijskih studija je preispitivanje
tehnodeterminističke vizije medija, kao samorazumljive, prirodne veze tehnologije i kulture
koja je danas postala dio diskurzivnoga znanja o medijima. Kritičke studije Jonathan Culler
nazvao je “osporavanjem zdravog razuma” (Culler, 2001). I kritika tehnološkog
determinizma svojevrsno je osporavanje zdravog razuma. “Zdrav razum” privilegirano je
mjesto “društvene borbe za nadmoć i vodstvo – ukratko za hegemoniju”, piše Stuart Hall
10
(1996: 43). Složili bismo se sa sociologinjom Danah Boyd koja smatra kako bi odbacivanje
tehnološkog determinizma danas trebala biti mantra medijskih studija (Boyd, 2009). To nije
jednostavna misija, jer je tehnološki determinizam dio kolektivne strukture osjećaja.
Nije lako umaći zdravom razumu, pa to ne uspijeva ni Pierreu Lévyju koji započinje svoju
studiju upravo odbacivanjem ovog ortodoksnog pogleda na tehnologiju – da bi i sam zapao u
probleme tog svjetonazora proglašavajući Mrežu prostorom univerzalnosti bez totaliteta.
Ono što se kritičarima Mreže čini očitim Lévy previđa upravo zbog tehnološkog
determinizma. Nema prikladnijeg medija za promociju politički nekorektnih stavova,
prijetnji i govora mržnje do Interneta. Ipak, Lévyju se čini da je totalitarizam nemoguć. Na
što biste pomislili ukoliko biste, poput Manuela Castellsa, naišli na naslov u novinama: “Novi
oblici primjene Interneta u Kolumbiji” (Castells, 2003: 16)? Vjerojatno je riječ o
astrukturalnim mogućnostima sudjelovanja, međusobne povezanosti i novim oblicima
vježbanja identiteta. No tekst, na koji je Castells naišao čitajući dnevne novine u Bogoti,
govorio je o ucjenjivačima i otmičarima koji su se, suočeni s bijegom više srednje klase u
prigradske ograđene zajednice, okrenuli Mreži koristeći je kao medij iznuda i širenja
prijetnji otmicama koje su zatim selektivno i provodili u djelo.
Da bi se istrgnuli iz tehnodeterminističkih pojednostavljenja i tumačenja utjecaja, medijskim
studijima je bio potreban kritički zaokret od McLuhanove transformativne teorije prema
kulturalnoj i šire kritičkoj teoriji. Ovaj će se anti-tehnodeterministički zaokret pokazati još
uvijek aktualnim, a metodologija medijskih studija još uvijek problematičnom, jer ukoliko u
središte interesa postavimo probleme naizgled tehnoloških antagonizama između dvaju
medijskih sustava – poput pitanja autorskih prava i statusa slobodnih informacija – takav će
pristup zanemariti ekonomske ili političke uzroke tih antagonizama. No ukoliko interes
usmjerimo prema strukturi medija kao simptoma društva moguće je primijetiti dinamiku
koja nove medije povezuje s ideologijom i pregovorima oko značenja bitnih komunikacijskih
praksi, načina političkog djelovanja, ali i pristupa sredstvima za proizvodnju.
MEDIJ JE SIMPTOM
Ova analiza ima dva cilja. Prvi je mediološki – uputiti na razlike između masmedija i
decentraliziranih medija. Da bismo razumjeli transformaciju, bilo da nam se čini da smo
postali aktivni proizvođači sadržaja, ili žrtve novih medija, to ne možemo učiniti ukoliko ne
obratimo pažnju na strukturu medija. Drugi cilj je kritičko-teorijski, potaknut potrebom
11
prolaska kroz tehnodeterminističku fantazmu – razumijevanja kako struktura medija ne
utječe na društvenost, politiku, identitete, već kako je i sama izraz neke društvenosti,
kulture, strukture osjećaja. Ova je analiza srodnik medijskih studija zbog inzistiranja na
diskontinuitetu koji se dogodio s pojavom digitalnih medija i Mreže. S druge strane
analizirajući ideologiju, apliciraju se kulturalni studiji i kritička teorija zbog njihova naglaska
na društvenom i političkom. Ako su mediji Kultura, tada su i oni bojišnica, kako je Kulturu
nazvao Stuart Hall (1981).
U prilog analizi ne ide činjenica da su obje discipline koje će se ovdje aplicirati opterećene
epistemološkom nečistoćom. Medijski studiji oblikovani su oko nekoliko humanističkih
disciplina uključujući antropologiju, filologiju, političku teoriju, filozofiju, semiotiku. Za
kulturalne studije, koje nazivaju nedisciplinom zbog eklektične metode i polja istraživanja,
postavlja se pitanje jesu li oni uopće znanost. Kulturalni studiji posuđuju svoje metode i
predmete od historiografije, filozofije, antropologije, književne teorije i sociologije. Ipak, ono
što je za kulturalne studije specifično, i zbog čega su oni važni i za ovaj rad, jest njihova
politička orijentacija. Kulturalni su studiji, piše Hall, marksizam kao političku teoriju uvijek
promatrali kao konstitutivni problem (1992: 278).
Uz to i kulturalni i medijski studiji bore se s nekim pojednostavljenjima, tehnološkim i
ekonomskim. I jedan i drugi predstavljaju napredak u odnosu na nejasno zadržavanje na
sadržaju, previdu kako su odnosi (između robe i njezine vrijednosti, ili između medija i
kulture) samorazumljivi i prirodni. I jedan i drugi naglašavaju važnost čitanja strukture. No i
jedan i drugi ograničavaju svoje discipline. Ekonomski redukcionizam isticao bi proizvodne
odnose, bazu, vlasničku strukturu kao temelj ideologije. Analiza Facebooka koja se temelji
na vlasničkoj strukturi Facebooka ne bi rasvijetlila puno toga. Tehnološki determinizam,
pak, ograničava analizu na analizu strukture medija. Primjerice, analiza kompjutorskih igara
kao algoritamskih naracija, predstavlja temelj za analizu umreženog društva kao društva
vladavine algoritma.
Takva su promišljanja, prvo na tragu McLuhanova tehnodeterminizma, a druga
marksističkog ekonomizma djelomično funkcionalna, jer ona ipak znače korak naprijed u
odnosu na kritiku sadržaja, gdje se veza između tih sadržaja i strukture medija uopće ne
razmatra, a banalni karakter sadržaja smatra prirodnim i samorazumljivim. Uistinu, alati
koje Facebook razvija determiniraju načine na koje se na toj platformi komunicira, kao što
vlasnička struktura nesumnjivo ima važnu ulogu u određivanju karaktera jedne ideologijske
interpelacije. Postoji temeljna razlika između Facebookova poslovnog modela i, primjerice,
12
Microsoftova poslovnog modela.
Da bismo protumačili zbog čega vladajuće ideje nikad nisu samo ideje vladajuće klase, a
struktura medija nikad nije zalog demokratizacije ili totalitarizma medija već polje borbe,
potrebno je uvesti razumijevanje ideologije kao procesa imaginarne identifikacije. Iako Karl
Marx nije ponudio jednoznačnu definiciju ideologije, ona se čita iz Marxove interpretacije
povijesti, osobito teorije odraza, prema kojoj je ono što se zbiva u nadgradnji samo odraz
onoga što se zbiva u bazi. U Njemačkoj ideologiji Marx i Engels zapisuju: “Misli vladajuće
klase u svakoj su epohi vladajuće misli, tj. klasa koja je vladajuća materijalna sila društva,
istovremeno je njegova vladajuća duhovna sila” (Marx/Engels, 1979: 321). Da bi razjasnili
zbog čega ono što se zbiva u nadgradnji nije samo odraz onoga što se zbiva u bazi, kulturalni
studiji ulaze u dijalog s marksizmom uz pomoć Louisa Althussera i njegove strukturalističke
interpretacije ideologije, kao i uz pomoć termina hegemonija talijanskog političkog aktivista
i teoretičara Antonija Gramscija. Althusserova interpretacija važna je jer upozorava na
anomaliju razumijevanja ideologije kao proizvodnje lažne svijesti koja previđa da je svaka
identifikacija imaginarna. Da bi se pojedinac prepoznao kao subjekt neke ideološke prakse,
mora se prepoznati kao adresat te prakse. Tako ideologija nije determinirana bazom, već
“relativno autonomnim ideološkim aparatom države” koji uključuje medije, porodicu,
religijske organizacije i obrazovni sustav. Ideološki aparat države svoje subjekte, adresate
ideologije, regrutira pomoću operacije koju Althusser uspoređuje s praksom policajca koji na
ulici viče: “Hej, ti tamo!” Pojedinac se okreće “vjerujući/sumnjajući/znajući da je to poziv
upućen upravo njemu”, no sam čin okretanja (a ne neka intrinzična veza) istovremeno ga
preobražava u aktivnog subjekta određene ideologije (Althusser, 1971: 174).
Mreža kao distribuirani medij jest novi ideološki aparat koji subjekte interpelira, baš kao što
je i televizija interpelirala svoje gledatelje. No interpelacija se sada zbiva putem afirmacije
slobodnih subjekata, aktivnih sudionika u otvorenoj komunikaciji. Mrežu se obično kritizira
kao imaginarno mjesto rastjelovljene komunikacije, dok joj se priznaje mogućnost
demokratizacije komunikacije putem horizontalne arhitekture. No ideološka interpelacija se
zbiva upravo u onim neproblematičnim točkama oko kojih je postignut konsenzus.
Mitologemi umreženog društva su sudjelovanje, aktivnost korisnika, interaktivnost i
transformacija konzumenta u proizvođača. Danas su aktualna tri stupnja razumijevanja
ideologije medija. Prvi je razumijevanje hegemonije medija kao posljedice modernističkog
projekta tehnokracije, vladavine tehnologije, medija i informacija. Drugi stupanj je nešto
složeniji, ali je opterećen tehnološkim ili ekonomskim determinizmom, to je razumijevanje
društva kao rezultata utjecaja strukture medija ili medija kao posljedice ekonomskih odnosa.
13
Kod tehnološkog se, kao i ekonomskog, determinizma struktura (uvjeti proizvodnje,
struktura medija) smatra djelatnom. Mediji, tehnologija i informacije utječu na kulturu
(sadržaj, svijest, vrijednosti, djelovanja). Takva je interpretacija ipak složenija, jer tumači
ideologiju kao proizvodnju lažne svijesti, rezultat otuđenja koje proizlazi iz samih uvjeta
proizvodnje. (Jedno su takvo objašnjenje ponudili Theodor Adorno i Max Horkheimer u
Dijalektici prosvjetiteljstva, gdje su hegemoniju kulturnih industrija protumačili kao
djelovanje koje reflektira standardizaciju i serijsku proizvodnju industrijske proizvodnje.)
Ukoliko ideologiju promatramo iz očišta medijskih studija McLuhan i njegovi nastavljači koji
inzistiraju na razumijevanju strukture medija čine već ozbiljan pomak u odnosu na kritiku
medijskog sadržaja jer upućuju na opasnu naturalizaciju fenomena. Poput marksističkog
obrata prema proučavanju strukture proizvodnje, medijski studiji upozoravaju na jedan tip
fetišizma – fetišizam medijskog sadržaja i potrebu proučavanja strukture medija.
No treći stupanj emancipacije od jednostavne interpretacije medija kao proizvodnje lažne
svijesti je najkompleksniji jer on znači ideologiju protumačiti kao konstitutivni dio strukture
osjećaja, konsenzusa između vladajućih i podčinjenih, između korisnika i korporacija. Isto
pitanje ostaje otvoreno i u Marxa i McLuhana, a na koje upozorava Althusser revidirajući
determinizam baze. Lako je optužiti “svećenike” ili “despote” za proizvodnju lažne svijesti,
usađivanje ideja, vrijednosti, vjerovanja i stavova, upozorava Althusser. No ostaje nejasno
zbog čega je uopće svaka ideologija imaginarna distorzija stvarnih uvjeta? Razumijevanje
strukture medija/fetišizma robe, još uvijek ne daje odgovor na pitanje zbog čega medij
(Mreža) oblikuje svoje subjekte na određeni način? Treba izbjeći popularnoj kritici medija
kao prostora praznog mrežnog egzibicionizma. U takvoj se interpretaciji tvorci digitalnih
medija i mrežnih servisa smatraju odgovornima zbog devalvacije komunikacije u
materijalnom prostoru, iluzionizma kompjutorskih igara ili komercijalizacije Mreže. No nije
li misija suvremenih manipulatora srodna misiji njihovih kritičara? Ne žele li jedni i drugi
učiniti svijet otvorenim? Na Facebook profilu Marka Zuckerberga neko je vrijeme stajalo:
“Nastojim učiniti svijet otvorenijim, pomažući ljudima da se povežu i dijele.” Ljudi se uistinu
služe Facebookom da bi se povezali. Kako je onda moguće reći, i možemo li uopće to
zaključiti, da mediji manipuliraju?
Kako bi ideologija bila učinkovita, pojedinci se najprije moraju prepoznati kao njezini
subjekti. No mjesta ideološke interpelacije se pojavljuju i kao mjesta borbe, nejasnih odnosa
između dominantnih i podređenih skupina, ali i u onim točkama oko kojih je postignut
društveni konsenzus, koje se čine samorazumljivima. Temeljna pitanja Mreže, njezine
strukture, načina dijeljenja i statusa informacija prostori su dogovora, pa i borbe. Da bi
14
ideologija bila učinkovita, Zuckerbergova izjava ne može biti jednostavno lažna, ona, poput
jezika novinskih tekstova mora odražavati i dio autentične kulture. Da bi se razumjelo
ideologijski obrat do kojeg dolazi u doba decentraliziranih medija probat će se pokazati kako
niti jedna ideologija, pa ni ona masovnih medija, nije jednostavno nametnuta. Hegemonija
Facebooka jest u vezi s jednom autentičnom idejom međusobne povezanosti koja stoji u
temeljima Mreže, još od doba prvih p2p mreža i začetaka hakerske kulture.
Iako se rezultati tih pregovora na kraju čine logičnima, samorazumljivima, oko diskurzivnih
znanja neprestano se vode pregovori. Antonio Gramsci je primijetio kako se premoć u
društvima zapadnih demokracija ne uspostavlja nasiljem, no ipak postoji antagonizam
između dominantnih i podređenih skupina. Vodstvo jedne društvene skupine manifestira se
ne samo kao dominacija, već i kao intelektualno vodstvo. Paradoksalno, društvena skupina
mora, i treba, već voditi [tj. biti hegemonijska] prije osvajanja državne moći. Samo u
trenucima kada društveni konsenzus izostaje, državni aparat koristi silu, namećući
disciplinu (Gramsci, 1971: 12). Gramsci se na svoj način obraća Marxovoj i Engelsovoj tezi o
ulozi mislilaca jedne klase, aktivnih ideologa koji čine “glavnim izvorom svoje prehrane
stvaranje iluzija te klase o samoj sebi” (Marx/Engels, 1979: 321-322). Intelektualci uistinu
jesu predstavnici dominantnih skupina i provode hegemoniju nad podređenima, no ta
hegemonija se temelji na spontanom pristanku, pristanku masa na opći smjer koji su
nametnuli vodeći[9].
I Mreža je jedna kultura, bojišnica na kojoj se odvijaju pregovori između dominantnih i
podređenih skupina, a rezultat tih pregovora je neizvjestan. Da bismo razumjeli paradoks
kulture otvorenih medija, važno je inzistiranje na značenju Kulture kao bojišnice.
Promatrajući distribuirane medije ne možemo govoriti o totalitarizmu medija kao
glasnogovorništvu ideja vladajuće klase. To nije zbog toga što sama struktura medija ne
dozvoljava totalitarne glasove. Iako se mnogima čini kako je to zasluga medija,
distribuiranog medija Mreže, zapravo ni u masmedijskim sustavima ne možemo ideologiju
medija promatrati jednostavno kao pobjedu vladajuće ideologije. Oduvijek je ideologija bila
specifičan oblik lingvističkog trbuhozborstva, kako upozorava Stuart Hall, kojim se u
diskursu dominantne kulturekodira i autentičan jezik podređenih. Tako je uistinu već i jezik
tiskanih medija, popularnog novinarstva prožet “nekim elementima izravnosti i živopisne
specifičnosti jezika radničke klase” (Hall, 2006: 303). Uvijek je odgovor na pitanje tko je
subjekt koji govori? kompleksnije no što se na prvi pogled čini. Kako upozorava Hall,
vladajuća ideologija jednostavno “ne bi dogurala daleko kad ne bi bila sposobna za
preoblikovanje popularnih elemenata” (2006: 303). Za novinarstvo to znači preoblikovanje
15
autentičnog govora u vrstu stereotipnoga, konfekcijskog i neutraliziranoga pučkog
populizma, dok je za Facebook to preoblikovanje autentičnih praksi slobodnog povezivanja
dviju točaka u mreži.
Ne možemo zanemariti kako kulturne industrije zaista imaju moć nametanja i usađivanja
definicija nas samih, no manipulacija je suptilni oblik distorziranja misli, stavova i vrijednosti
autentične kulture. Da bismo razumjeli ideologiju Facebooka, potrebno je ideologiju
razumjeti kao oblik trbuhozborstva koji istovremeno omogućava povezivanje i ne dozvoljava
subjektima da se oni uistinu povezuju i bez ograničenja dijele sadržaje. Facebook svoju
popularnost može zahvaliti upravo autentičnosti ideje slobodnog povezivanja. I na ovom
polju Mreže kao Kulture, medij nije odgovoran za proizvodnju lažne svijesti, već je i ovdje,
kao i u doba McLuhanove galaksije, dobu elektroničkih medija, na djelu specifična
dijalektika kulture u sklopu koje se odvija stalna borba otpora i interpelacije. Oduvijek se
radilo o borbi u polju ideja gdje se neke ideje “dižu na kulturnoj ljestvici, dok neke druge
stvari prestaju imati kulturalnu vrijednost” (Hall, 2006: 304).
Raymond Williams koristio se terminom struktura osjećaja kako bi opisao “uobičajena
shvaćanja i vrijednosti koje dijeli jedna generacija” (Payne/Barbera, 2010: 670). Shvaćanja i
vrijednosti su uvijek određeni povijesnim kontekstom na koji kulturalni studiji upućuju kao
na dijalektiku kulture. Struktura osjećaja je “čvrsta i određena u smislu u kojem to svaka
‘struktura’ jest, ali se istovremeno očituje u najosjetljivijim i najmanje opipljivim
sastavnicama našeg djelovanja”, piše Williams (2006: 41). Duboko zajedništvo koje
omogućava komunikaciju, možda je najjasnije ako uspoređujemo dvije generacije, iako se
ovaj pojam ne treba odnositi na konkretne skupine, jer su i skupine, kao i pojedinci skloni
promjenama. No uspoređujući starije i mlađe generacije, tvrdi Williams, postaje jasno da
one “život osjećaju ipak nekako drugačije” (2006: 41). Selektivna tradicija određuje što će
biti zajedničko svim pripadnicima neke kulture, pa je ona odgovorna za suvremenu
strukturu osjećaja, razumijevanje medija kao autonomnih i transformirajućih sila. Da je riječ
o specifičnoj strukturi osjećaja, a ne o zbiljskim učincima transformativnih medija, jasno je
ukoliko se informacije potraže u jednoj društvenoj, a ne tehnodeterminističkoj povijesti
tehnologije. Proces diverzifikacije, personalizacije sadržaja, proces jeotvaranja medija koji je
kulminirao pojavom Mreže, a direktno je vezan uz strukturu osjećaja jedne generacije. Iako
je diverzifikacija masovne publike koja započinje osamdesetih godina prošlog stoljeća
dovršena u obliku Mreže i masovnih samo-komunikacija (Castells, 2009), ona je započela već
u doba McLuhanove galaksije (Castells, 2000: 366). Televizijske stanice, poput MTV-a, nisu
uzrok razvoja jedne cinične generacije konzumenata oblikovanih oko specifičnih interesa,
16
vrijednosti i stavova. Upravo suprotno. Poruka medija oblikuje različite medije; značajke
poruke, sadržaja, oblikovale su značajke medija, njegovu strukturu. Kako Castells poručuje,
ne možemo reći kako je medij poruka, već upravo suprotno poruka je medij. Ono što kreira
poruku nije tehnička struktura, već upravo struktura osjećaja. Alternativu tehnološkom
determinizmu predstavlja jedino kulturalna, društvena povijest tehnologije, poput
Williamsove povijesti televizije. Alternativa tehnodeterminističkim interpretacijama je
kulturalna interpretacija koja polazi od gotovo apsurdne pretpostavke da mediji nisu
promijenili naš svijet i da je pitanjeutjecaja medija duboko pogrešno. Mediji nemaju moć niti
demokratizirati niti totalitarizirati naše društvo. Prevladavanje determinizama (ekonomskog
i tehnološkog) omogućilo je kulturalnim studijima da uđu u dijalog s pojednostavljenjima
poput onog fundamentalnog razumijevanja medija kao “opijuma za narod”, razumijevanja
koje konzumente oblikuje kao “kulturalne papke” (Hall, 2006).
No postoji još jedan sloj analize, razlog zbog kojega ne možemo jednostavno odbaciti
tehnološki determinizam kao pogrešnu interpretaciju. U strukturalnom smislu,
decentralizirana struktura Mreže ukazuje na strukturalne promjene u društvu, osobito u
medijima koji se od centraliziranih transformiraju u decentralizirane medije. Ali i samo
razumijevanje medija, diskurzivno oblikovanje autonomne tehnologije je simptom, jer se
temelji na imaginarnom osjećaju da tehnologija (a ne neki društveno-politički projekt) ima
utjecaja na pojedince. Osim što struktura medija upućuje na društvene promjene, specifično
razumijevanje medija upućuje i na neizrečena društvena značenja koja se podrazumijevaju
kada netko kaže da mediji zagađuju. Samo upućivanje na jednu interpretaciju, upozorava
Althusser jest simptomatično. Poimanje tehnologije kao projektila koji pogađa kulturu kao
metu upućuje na suvremenu strukturu osjećaja odgovornu za odnos prema tehnologiji koji
se temelji na razumijevanju tehnologije kao ultimativnog Drugog, nerazumnog stroja koji
transformira društvo. Drugim riječima, i sama zamjena uzroka (kulture) i posljedice
(tehnologije) jest simptomatična jer ukazuje na ideologijsku matricu sa svim njezinim
mitologemima i pojednostavljenjima koja se pojavljuju u obliku zdravorazumskih stajališta o
tehnologiji.
Pitanje koje postavljamo srodno je psihoanalitičkoj metodi slobodnih asocijacija koja se
koristi kako bi se došlo do uzroka nekog poremećaja. Sigmund Freud je uStudijama o
histeriji uveo metodu slobodnih asocijacija, zaključujući kako je “misao ‘što pada na pamet’
subjektu, prividno ni sa čime u vezi, uvijek element koji zapravo, svjesno ili nesvjesno,
upućuje na druge elemente” (Laplanche/Pontalis, 1992: 26). Simptomatsko čitanje znači
“prepoznavanje ključa koji nam nudi pristup pravom funkcioniranju poremećaja ‘normalnog’
17
stanja stvari” (Žižek, 2002: 177). Althusser je simptomatsko čitanje definirao kao dvostruko
čitanje koje “najprije obznanjuje neobznanjeni događaj u tekstu koji čita, da bi ga u istom
trenutku povezalo s drugačijim tekstom, koji postoji kao neophodno odsustvo u prvom”
(Althusser/Balibar, 1970: 28).
Iako se čini kako su strahovi povezani uz tehnologiju i njezin utjecaj na pojedinca prirodni,
jer tehnologija zagađuje, zapravo nije tehnologija odgovorna za suvremeno stanje, već je i
ona proizvod složenih društveno-ekonomskih uvjeta. Simptomatsko čitanje medija ne polazi
od pitanja “jesu li mediji utjecali na demokratizaciju ili devalvaciju ljudske komunikacije?”,
već zbog čega su uopće mediji diskurzivno oblikovani kao autonomni čimbenici koji imaju
utjecaja na društvo i pojedince. Istražuje se zbog čega su mediji danas uokvireni tehnodeterminističkim metaforama. Althusserova teorija interpelacije i njezine
poststrukturalističke primjene omogućuju da otkrijemo djelatne načine imaginarne i
simboličke identifikacije. Fredric Jameson upozorio je na jedan imaginarni osjećaj
“subjekata Prvog svijeta da zbilja nastanjuju ‘postindustrijsko društvo’ iz kojeg je nestala
tradicionalna proizvodnja, a društvene klase više ne egzistiraju” (Jameson, 1988: 231).[10]
Politička filozofija Slavoja Žižeka, izvedenica lacanovsko-hegelovske ontologije, taj
imaginarni osjećaj tumači kao privid postideologijskog društva. Prepoznajući se kao prirodni
subjekt, kojeg tehnologija zagađuje, građanin Prvog svijeta tehnologiju osuđuje kao krivca,
optužuje ju zbog devalvacije prirodnih poredaka, smrt kulture knjige, pismenosti, susreta u
živo, itd. Istovremeno takvo prebacivanje odgovornosti najbolja je legitimacija društvenopolitičkog poretka koji počiva na tehnološkoj premoći. Jer, nisu li društveno-ekonomski
čimbenici, a ne tehnologija, odgovorni za perpetuiranje kapitalističkog načina proizvodnje,
pa i te vladavine informacija i medijske hegemonije koju ovaj diskurs proziva? U konačnici
ideologija je proizvodnja imaginarnih odnosa prema prirodnim porecima.
John Zerzan je zapisao:
“Tehnologija današnjice nudi rješenja za sve probleme na svim područjima. Gotovo
da je nemoguće naći jedno pitanje na koje tehnologija ne nudi odgovor. Ono što se
pritom od nas traži jest da zaboravimo na činjenicu da je upravo tehnologija
stvorila sâm problem za koji nam u povratnome smislu nudi rješenje. Sve što je
potrebno jest još malo tehnologije.” (Zerzan, 2004)
No nije li zapravo funkcija ideologijske fantazme – priče o tehnologiji kao uzroku problema
upravo maskirati činjenicu nepostojanja ikakve predcivilizacijske, predtehnološke, prirodne
jezgre? Za Zerzana odvojenost čovjeka i prirode započinje već uporabom jezika. Takva
18
teorija o zlatnom dobu bez jezika počiva na poimanju idealnog društva kao egalitarnog, što
je samo po sebi jedna idealizacija.[11] Tehnologija je simptom, točka u kojoj prirodni
negativitet kao takav poprima jedinu pozitivnu egzistenciju. U društvu u kojem subjekti gube
bitku s onim što im se čini da predstavlja tehnološki razvoj, oni tehnologiju oblikuju kao
“sublimni objekt ideologije”. Identifikacija s prirodom i inzistiranje kako nas tehnologija
instrumentalizira, nije neka nerazumna gesta subjekata prvog svijeta koji nisu svjesni svoje
geopolitičke pozicije. Riječ je o svojevrsnom užitku koji stoji u temeljima takvog
mitologiziranja prirode i tehnologije. Građani prvog svijeta koji vjeruju u autonomnu silu
tehnološkoga, luditi, protivnici tehnologije, svjesni su društveno-političkih okolnosti, jer oni
ne djeluju u skladu sa svojim mitovima. ‘Prolazak kroz društvenu fantazmu’ zbog toga bi
značio lociranje jezgre tog ideologijskog užitka koji subjektima omogućava da svoje
vjerovanje prebace na tehnologiju, medije i informacije kao svoje Drugo.
Danas je aktualan jedan ciničan odnos prema tehnološkom, tipičan za tzv. postideologijska
društva. U suvremenom društvu, kako je to Žižek formulirao, obrćući Marxov postulat,
“subjekti samo umišljaju da ne vjeruju zaista u svoju ideologiju, dok je unatoč toj
imaginarnoj distanci, nastavljaju prakticirati” (Žižek 2002: 47-49). Ova Žižekova definicija
cinične ideologije iz studije Sublimni objekt ideologije omogućava nam da primijetimo kako
je isti mehanizam djelatan i u vjerovanju kako je civilizacijski problem oblikovan kao
problem tehnologije. Priroda danas postaje fetiš koji omogućava subjektima Prvog svijeta da
nastave djelovati kao da ne vjeruju u ideologiju liberalnog kapitalizma, jednog načina
proizvodnje i politike. Uostalom, subjekti Prvog svijeta se nastavljaju služiti tehnologijom,
istovremeno se slažući oko njezina krimena, njezine uloge projektila lansiranog iz
onostranog kako bi se uništilo harmonične prirodne odnose. Tehnologija u postindustrijskom
društvu postaje plutajući označitelj – strani ali zavodljivi termin temeljan za političku
doktrinu označitelja bez označenog, koja ukazuje na dijalektičnu logiku vjere. Vjera počiva
na prešućenim znanjima, istinama koje ne znamo da znamo, a koja su temeljna za
razumijevanje uloge tehnologije (poput znanja kako je premoć Zapada temeljena na
tehnologiji).
Nisu li na taj način oblikovane paradoksalne kritike tehnologije koje dolaze od teoretičara
medijskih studija koji su ujedno tehnofobi? Ova identifikacija tipična je za medijske ekologe,
poput Richarda Maxwella i Tobyja Millera koji upozoravaju na štetu povezanu sa
skladištenjem, rastavljanjem i recikliranjem medijskih tehnologija. Maxwell i Miller pišu o
opasnostima povećane proizvodnje CO2, zagađenja pre-razvijenog svijeta, industrijskih
smetlišta u manje razvijenim regijama, ugrožavanju bioraznolikosti i nastanjivih površina
19
(2008: 331). Kritika se temelji na dihotomiji tehnologije i prirode, a adresat ove kritike su
pojedinci koji neodgovorno gomilaju tehnologiju. Svi, tvrdi Miller, imamo lažnu potrebu
posjedovanja sve većeg broja tehnoloških igračaka, zbog čega tone uređaja završavaju na
smetlištima (Miller, 2011). Miller ne nalazi rješenje u odbacivanju tehnologije, već u
umjerenosti. No očekuje li Miller uistinu da počnemo umjereno koristiti tehnologiju? I je li
ekološki problem digitalna tehnologija? Umjesto stare tehnologije, tiska, digitalna
tehnologija proizvodnje knjiga uistinu je ekološki način reprodukcije. No, problem zagađenja
i konzumentskih navika problem je ekonomije koja se temelji na potrošnji. Industrijska
proizvodnja knjiga će se perpetuirati iako nije samoodrživa, ne zbog konzumenata, već zbog
industrije. Sve dok se tiskanje knjiga ne istroši kao model moći kulturnih industrija koje
počivaju na industrijskoj logici proizvodnje istovjetnih kopija i naplati autorskih prava, takva
će se proizvodnja poticati. Medijski ekolozi upozoravaju na umjereno korištenje tehnologije,
no oni nastavljaju djelovati kao da ne vjeruju u vlastitu ideologiju. Zaljubljeni u svoj
simptom, oni i sami perpetuiraju način proizvodnje, dajući mu legitimitet, jer se problem
adresira na pojedinca, a ne na kulturne industrije ili korporacije koje proizvode tehnologiju.
Jesu li to naivni subjekti Prvoga svijeta, koji smatraju kako je tehnologija, a ne kapitalizam,
odgovorna za ove oblike zagađenja?
Žižek smatra Lacanovu psihoanalizu i jednim oblikom etike (Žižek, 2002). Ona ide korak
dalje, u odnosu na one koji razrješenje društvenih antagonizama vide ili putem neprekinute
komunikacije (poput Habermasa) ili kao posao subjekta koji mora bez ikakve pomoći
univerzalnih pravila izgraditi vlastiti način vladanja sobom (poput Foucaulta). Lacanova
psihoanaliza omogućuje da shvatimo mnoštvo odgovora na istu nemoguće-stvarnu jezgru, i
da shvatimo otkuda potreba da se pronalaze različite jezgre.[12] Etički je razumjeti kako
jedna traumatična prazna jezgra simboličkih poredaka postaje plodna baza za suvremenu
postideologiju čiji je važan dio i jedan imaginarni odnos prema prirodi.
TEHNODETERMINIZAM I POSTIDEOLOGIJA. INFORMACIJSKA DIJETA
“Činjenica je da vrlo malo političkih, društvenih, a pogotovo osobnih problema
nastaje kao posljedica oskudice informacija. Unatoč tome, sa sve većim
gomilanjem nerazumljivih problema, sve uočljivijim nestajanjem pojma progresa,
sve većom izloženošću sumnji samoga smisla, građanin tehnopola i dalje uporno
vjeruje da je svijetu potrebno još više informacija. To me podsjeća na vic o čovjeku
koji se u isto vrijeme žali kako hrana koju mu poslužuju u restoranu nije jestiva i
20
da su obroci premaleni.” (Neil Postman [1992], 2010: 150)
Neil Postman je u studiji Technopoly: The Surrender of Culture to Technology, uređenje u
kojem živimo nazvao tehnopolom – političkim sustavom vladavine tehnologije i informacija
koje se šire poput kulturalnog AIDS-a, bombardirajući naš imunološki sustav. Nezdrava
hrana česta je izvorna domena tehnofobne metaforike, luditskog odnosa prema
informacijama.[13] U nas se ona pojavljuje u raznim kontekstima, od znanstvenih studija do
televizijskih emisija. Profesor Miroslav Radman upozorio je tako na mogućnost da nas
Internet pretvori u mrave aludirajući na kolektivnu svijest koja nekritički probavlja toksične
informacije. “Kada usporedimo proces unošenja hrane u probavni trakt i proces unošenja
informacija u mozak, evidentno je da je evolucija puno dulje ‘radila’ na prehrani nego na
informiranju i učenju”, tvrdi Radman (2010). Luditima se danas smatraju tehnofobi i
skeptici, protivnici tehnološkog razvoja i povjerenja u tehnološko-znanstvenu
paradigmu.[14]
Danas luditi prakticiraju jednu autističnu kritiku modernih strojeva koja podrazumijeva kako
oni nemaju alternativu. Tehnofobi su ujedinjeni u priznavanju svojeg poraza, iskrene nemoći.
(Toby Millerov zagovor za umjerenijim korištenjem tehnologije.) Tehnofobno je djelovanje u
sukobu s vlastitim diskursom jer tehnofobi djeluju kao da ne vjeruju zaista u mogućnost
prevladavanja sadašnjeg stanja i u povratak pretpostavljenom prirodnom poretku.
Djelovanje ludita je paradoksalno, jer svaki pokušaj masovnog agitiranja protiv tehnologije
uključuje medijsko izvještavanje o tome, zbog čega se djelovanje svodi na perpetuiranu
hiperproizvodnju informacija i upotrebu novih tehnologija. No još je problematičniji previd
zbog kojeg tehnofobi i upadaju u aporije, a to je previd uzroka i posljedice. Nemoguće je, a
luditi djeluju kao da je to moguće, svoju kritiku utemeljiti u praznom prostoru. Tehnologije
su i same vezane uz neke odnose moći, što je i razlog zbog kojeg su tehnofobi i prisiljeni
sami koristiti medije iako ih preziru. Da je tehnologija projektil koji pogađa svoju metu –
pojedince, tada bi se radikalne politike mogle utemeljiti u odbijanju da se služimo
tehnologijama, a bijeg na pusti otok, možda bi bio učinkovit.
Kako je moguće da se kritičari medija sasvim različitih političkih usmjerenja slažu oko
karaktera društvenih problema kao problema totalitarizma medija? U nas se nekolicina
medijskih programa koji se žele konstituirati kao društveno-kritički oblikuju oko ideje da su
mediji odgovorni za suvremeno stanje.[15] No skeptici bi se vrlo brzo našli na suprotnim
stranama ukoliko bi se postavila konkretna pitanja, jer se oni uopće ne slažu oko sadržaja
(obrazovanje, ekonomija, znanost, itd.), već samo oko okvira “mediji zagađuju”. Konsenzus
21
se fabricira putem prebacivanja odgovornosti na apstraktnu drugost. U Hrvatskoj to više
nisu nacionalne manjine, neprijateljsko okružje, subverzivni elementi, itd., već mediji,
tehnologije, medijski žanrovi (kompjutorske igre, društvene mreže), informacije koji
ugrožavaju zdravo društvo. Podrazumijeva se što bi to zdravo društvo značilo, a mistificiraju
se prirodni poretci, susreti u živo, medijski neposredovana iskustva, itd. Tehnopol se
kritizira i kao svijet bez transcendentnih narativa koji bi osigurali moralne upute, doba bez
socijalnih institucija koje bi kontrolirale dotok pravih informacija. No smatra se
samorazumljivim da transcendentni narativi osiguravaju moralnost, kao i da institucije
jamče ispravan izbor informacija.[16]
Nije samo nezdrava hrana izvorna domena tehnofobne metaforike. Informacije se
diskurzivno oblikuju kao virusi, zagađivači, projektili lansirani iz onostranog kako bi ugrozili
prirodni poredak, kotači koji prijete zgaziti kulturu i civilizaciju, itd.[17] No metafora
neumjerenog konzumiranja nezdrave hrane zanimljiva je jer upućuje na jaz između
manifestnog iskaza (tehnologija otuđuje) i latentnog (skrivenog) iskaza do kojeg se dolazi
putem jedne očite omaške koju perpetuira metaforika nejestivih informacija. Da bismo mogli
odbiti nezdravu hranu i odlučiti jesti zdravo, osnovni preduvjet je da nismo gladni, kao što
nisu gladni zapadnjaci koji se podvrgavaju dijetama. Informacijska se dijeta, poput one
nutricionističke, može prakticirati samo kao odbijanje viška, no ne i odbacivanje uzroka u
potpunosti. Ono što se uistinu pretpostavlja u tehnofobnoj metaforici nije radikalno
odbacivanje simptoma, jer upravo kao što bi odbacivanje hrane dovelo do biološke smrti,
tako bi odbacivanje informacija značilo političku, društvenu i simboličku smrt. Tehnofobija
prešućuje pitanje moći. U prosvjedima diljem svijeta 2011. godine vladajući su pobune gušili
ukidanjem pristupa informacijama, isključivanjem komunikacijskih mreža, što nam govori
puno o tome koja je uloga medija u političkom smislu. Informacija, mediji, tehnologija su u
postindustrijskom društvu temelji moći.
Poziv na odbacivanje informacija, koji je i sam informacija, paradoksalan je u svojem pseudohegelijanskom spoju kombinacije užitka i sputanosti. On je sličan laksativ čokoladi koju je
Slavoj Žižek proglasio tipičnom hranom ciničnog postideološkog društva (Žižek, 2008). Ono
što uistinu implicira tehnofobni zagovor odbacivanja informacija je odustajanje od bilo
kakvog rješenja. Kao i sve popularne mjere kvazi-restrikcija, informacijska dijeta da bi bila
popularna mora najprije odustati od same restrikcije. Jedem dakle mršavim, naslov jednog
od mnogih popularnih priručnika za mršavljenje, iako je izvrsna metafora, ne govori ništa o
stvarnosti. Ona ipak djeluje na neki način na subjekte koji prihvaćaju status quo prema
kojemu bi stvar koja navodno uzrokuje štetu već trebala biti njezinim lijekom.
22
Danas je postignut konsenzus oko toga da informacije stvaraju otuđenost subjekata koji
zbiljski prostor i vrijeme zamjenjuju virtualnim prostorom i suplementom komunikacije.
Tehnofobi pozivaju da se proglasi informacijska dijeta, no može li njihov poziv biti djelatan,
ili je on zapravo legitimacija dominantnog poretka, prešutni pristanak da iako znamo da
informacija zagađuje, ipak nastavljamo djelovati kao da to ne znamo? Razlog zbog kojeg
tehnofobija ne može biti rješenje globalnih ni osobnih problema, ekoloških zagađenja, niti
otuđenja subjekata, jest što se tehnologija pojavljuje kao posljedica, a ne uzrok otuđenja i
specifičnog načina proizvodnje. Tehnofobija tako ima funkciju, no ne da ukazuje na
probleme sa znanstveno-tehnološkim razvojem, već da transformira ekonomskopolitičke
probleme u probleme s autonomnom mašinerijom koja instrumentalizira čovjeka. To ne
znači da problem ne postoji, već da se problem pogrešno adresira, a to pogrešno adresiranje
jest ideologično. Ideologijski proces interpelacije-subjektivacije nije samo manipulacija
vladajućih klasa koje koriste ideološki aparat države kako bi subjekte držali podčinjenima.
Tehnološki determinizam jest oblik ideologijske interpelacije gdje subjekti odabiru svoj fetiš,
upravo zato da “prežive” bez da se uistinu približe ideologijskoj jezgri. Ta ideologijska
jezgra, kapitalistički način proizvodnje i komodifikacija svih stvari i iskustava, čini se toliko
traumatičnom da čak i teorije i prakse radikalnih protivnika znanstveno-tehnološkog razvoja,
ostaju njome ne zahvaćene.
RADIKALNA TEHNOFOBIJA
Ukoliko je točno kako živimo u društvu cinične ideologije koja subjektima omogućava da
samo umišljaju da ne vjeruju zaista u svoju ideologiju, dok ju zapravo nastavljaju
prakticirati, što je s radikalnim politikama otpora koje se služe i nasiljem u postizanju svojih
ciljeva? Tehnofobija se u svojim najradikalnijim izvedbama postavlja kao politika otpora
proizvodnji, konzumerizmu, zagađenju. No ona se zapravo potvrđuje kao još jedna
izvedenica postmoderne etike, cinične post-politike i politike identiteta koja subjektima
omogućava da prirodu oblikuju kao fetiš. Jedan od njezinih najradikalnijih izraza je
antispecizam, kritika opravdanosti supremacije čovjeka. Zbog tehnološkog zagađenja,
antispecisti smatraju kako “ova planeta ne treba ljude” jer je upravo čovjek, zbog svojeg
načina života postao “rak-ranom prirode”. Jedan od prijedloga antispecista je provesti
radikalnu anti-natalitetnu politiku kako bi se smanjio čovjekov udar na prirodu. Taj je
zahtjev postavio i James J. Lee kada je u svibnju 2010. godine zatočio taoce na televizijskoj
kući Discovery Channell zbog njihova navodno pro-natalitetnog serijala John & Kate, o
23
obitelji s osmero djece.[18] Za razliku od Jamesa J. Leeja, pojedinci uglavnom “prebacuju
svoja vjerovanja na velikog Drugog (utjelovljenog u kolektivu) koji tada vjeruje umjesto njih
– dok oni zadržavaju razum, zadržavajući distancu prema ‘velikom Drugom’ službenog
diskursa” (Žižek, 2008b). Lee je bio član mrežne grupe posvećene jednom od kultnih anticivilizacijskih romana Ishmael (1992) Daniela Quinna. Leejev čin ostavio je članove njegove
grupe u šoku, jer oni “nisu imali pojma da je riječ o sumanutom čovjeku”. Većina onih koji
vjeruju da je čovjek rak-rana prirode, istovremeno ne vjeruju kako je potrebno djelovati
nasilno kako bi se ostvarilo te ciljeve. Žižek nudi jednu specifičnu interpretaciju fetišizma.
Obično se fetišiste smatra sanjarima koji su izgubljeni u svojim privatnim svjetovima, no
tvrdi Žižek, oni su realisti, “sposobni da prihvate stvari kakve jesu – jer imaju svoj fetiš za
koji se mogu uhvatiti kako bi ublažili učinak stvarnosti” (Žižek, 2008b). Zbog toga,
paradoksalno, tehnofobima priroda služi kao fetiš koji ih čini zdravim, funkcionalnim
pojedincima jer oni i dalje mogu djelovati u tehnologiziranom svijetu. Iako uočavaju kako
postoji problem, većina ljudi kako bi ostali razumni, okreću se identifikaciji kao procesu
preuzimanja nekog simboličkog mandata, kojim pokušavaju pobjeći, izmaknuti jednoj
traumatičnoj jezgri (Žižek, 2002: 243).
No što je sa zbiljom, prirodom koja uistinu jest ugrožena zbog čovjekova načina proizvodnje?
Ono što se u većini tehnofobnih ideologija pojavljuje kao jezgra, priroda, nema nikakve veze
sa zbiljskom prirodom.[19] U studiji radikalnog ekologa Derricka Jensena Endgame možemo
naći potvrdu teze da je riječ o imaginarnoj prirodi. Zbog zagađenja i života u gradovima,
većina nas, priznaje Jensen, nema predodžbu o tome što je to uopće “priroda”. Derrick
Jensen piše:
“Napustivši davno naš razum, i davno zaboravivši što znači biti slobodan, većina
nas nema predodžbu o tome kako je živjeti u zbiljskom svijetu. Dok gledam
mriještenje lososa, naviru mi suze. Nikad nisam vidio rijeku punu ribe…”
“Kao i sa slobodom, tako je s iznimnom ljepotom i plodnošću samog svijeta: teško
je voljeti što nikada nisi upoznao. Teško se uvjeriti kako se vrijedi boriti za nešto
za što možda ne vjeruješ da je ikad postojalo.” (Jensen, 2006: 439).
Duboka uvjerenja koja subjekt predodređuju, pojavljuju se najčešće kao eksterni poreci,
potpuno strana bića, koja se u samo središte identiteta instaliraju kao slučajni predmeti.[20]
Da bi priroda uistinu bila oblikujuće središte ona mora ostati imaginarna, a subjekt se ne
smije suočiti s njezinom traumatičnom jezgrom. Ljubav prema prirodi, onome “što nikada
nisi upoznao”, slična je ljubavi prema bogu i religijskoj identifikaciji u kojoj se ne otkrivaju
24
neke istine, već se mehanički pristaje na jedan poredak (bira se nešto umjesto ništavila,
tumači Lacan). Narav vjerovanja ogoljuje priznanje Blaisea Pascala: “Klekni, pomiči usne u
molitvi, i vjerovat ćeš” (Althusser, 1971: 165). Priroda se odabire kao jedan simbolički
poredak, koji subjektu pomaže u procesu identifikacije. U Jensenovu priznanju otkriva se
kako je duboko uvjerenje subjekta vezano uz nejasnu predodžbu. Ljubav prema prirodi može
biti legitimacija zločina, baš kao što su se zločini poduzimali u ime ljubavi prema naciji,
zemlji ili vjeri. “Ljubav ne podrazumijeva pacifizam” zaključuje Jensen (2006: 239) koji
zagovara nasilje kao legitiman oblik otpora protiv civilizacije.
Potreba za radikalnom ekologijom proizlazi iz reakcije na pseudoprakse ekološke svijesti,
recikliranje, kupovanje organskih proizvoda ili proizvoda koji nisu testirani na životinjama,
podržavanje zelenih rješenja, itd. Radikalna ekologija se želi distancirati od teorija i praksi
koje samo perpetuiraju sadašnje stanje. Jensen kritizira Greenpeace ekologiju, kao režimski
kooptiranu. Kod većine osviještenih progresivnih subjekata, riječ je o gestama kojima je cilj
riješiti pojedinca osjećaja krivnje zbog uništavanja prirode, ili ekonomskog podčinjavanja
zemalja Trećeg svijeta. No, niti najradikalniji protivnici znanstvenotehnološkog razvoja,
radikalni tehnofobi, ne uspijevaju se odmaknuti od te ideologijske matrice. Iako im je cilj
oduprijeti se ultimativnoj postmodernoj politici identiteta, i oni ju zapravo legitimiraju. Ta
politika ima dva izvoda. Prvo, ekonomsko-politički problemi prikazuju se kao problemi
tehnologije. Jensen ne kritizira američku kapitalističku ekonomiju. Odgovornost se
prebacuje na Civilizaciju, pri čemu se apostrofira bilo koja civilizacija, jer Civilizacija kao
takva “nikad nije niti može biti održiva” (Jensen, 2006: 35). Priroda postaje plutajući
označitelj, veliko Drugo, koje se nekontekstualizirano čini apsolutnim. Istovremeno, poziv na
akciju krajnja je izvedba radikalnog individualizma, moći pojedinca koji može nešto učiniti
svojim djelovanjem. To je drugo obilježje tipično za politike identiteta, stavljanje rješenja u
ruke pojedinaca koji mogu djelovati anticivilizacijski, iskoračiti iz ideologijske matrice,
zagovarati partikularnu istinu prirode.
Radikalna tehnofobija je zapravo darvinistička. Antispecizam je, upozorava Žižek, oblik do
apsurda dovedenog zastupanja “prava jedne specifične ljudske vrste i njezinog
proliferirajućeg mnoštva” koje je poprimilo oblik radikalnog darvinizma (Žižek, 2008b).
Životinjskom carstvu nedostaje bilo kakva duhovna supstanca, koju joj pripisuju antispecisti
poput Jamesa J. Leeja koji je djelovao pod utjecajem romana Daniela Quinna. U tom romanu
majmun telepat postaje učitelj koji “traži učenika, koji mora imati iskrenu želju da spasi
svijet” (Quinn, 1995: 1). Isto se može reći i za losose u Jensenovu primjeru. Ono što se gubi
u imaginarnim porecima je istina kao apsolutni univerzum partikularnog. Romantizacija
25
prirode, Jensenova romantična slika lososa, zapravo je pokušaj iskoračivanja iz univerzuma
partikularnog, bijeg od zbiljske prirode (zbiljskog majmuna u Quinnovu slučaju). Utoliko je
očito kako i sama romantizacija prirode u Jensena nije zamisliva bez specifičnog horizonta
politike identiteta i vrijednosti individualnih sloboda.[21]
Radikalne elaboracije ukazuju na procjepe s jedne strane ideologijske matrice koja najčešće
već podrazumijeva neuspjeh (kod Postmana je to očito, ali i Jensen može samo teoretizirati o
radikalnom ukinuću Civilizacije), potvrđujući se kao praksa osobne satisfakcije. [22] To je
ona legitimacijska gesta naizgled radikalnog odbijanja da se sudjeluje u toj “igri”, ali koja ne
ugrožava ekonomsku i političku moć vladajućih jer se zadržava na praznim označiteljima,
sukobu tehnologije i prirode. Kapitalizam danas uglavnom tolerira i podržava sve oblike
prosvjeda protiv tehnološkog zagađenja, zato što se kritičari tehnološkog razvoja, čak i kad
prividno ulaze u kapitalistički ekonomski teritorij (recimo bojkotirajući kampanje koje ne
poštuju ekološke standarde) – ne približavaju određenoj granici. Ono što izostaje jest svijest
da se svako djelovanje danas smješta unutar hegemonijskih ideoloških koordinata. Kritičari
tehnološkog razvoja, poput Postmana, ali i Jensena, ne postavljaju pitanja o
ekonomskopolitičkoj hegemoniji. Niti radikalna tehnofobija ne približava se hegemonijskoj
jezgri jer i ona polazi od univerzalnih istina, kao što je “istina” tehnološkog determinizma. I
Jensen i Postman, iako zagovaraju različite metode, polaze od kritike tehnologije, a ne
društveno-ekonomskih uvjeta. Ono što tehnofobija nudi zapadnom čovjeku (što i Žižek locira
kao problem radikalnih politika otpora od “ljudskih prava do prava životinja”) pretvaranje je
političko-ekonomske borbe u pseudo-dramu subjekta. Individualizam i tehnološki
determinizam karike su koje povezuju tehnofobne ideje suvremenog luditskog pokreta s
horizontom informacijskog kapitalizma.
Na ovaj je paradoks ukazao dokumentarni film Das Netz (Lutz Dammbeck, 2003) o teroristu
Unabomberu koji je od kasnih sedamdesetih do sredine devedesetih slao pisma-bombe na
američka sveučilišta i aerodrome. Unabomber je pseudonim kojim se koristio Ted Kaczynski,
inače uspješan matematičar, koji je smatrao kako ova civilizacija ne treba tehnologiju. U
dokumentarcu autora zanima kako je moguće da su neke žrtve ovog terorista tehnofoba bile
dijelom istog sveučilišnog kontrakulturnog miljea. Unabomberovu bi teorijsku elaboraciju
mnogi potpisali, kada ne bi znali kako je riječ o elaboratu koji je doživio i konkretnu
praktičnu primjenu. I ovaj dokumentarac njegovim antitehnološkim idejama pristupa s
određenim poštovanjem. U manifestu Industrijsko društvo i njegova budućnost koji je
napisao Ted Kaczynski odzvanjaju ideje Herberta Marcusea, Jacquesa Ellula, Lewisa
Mumforda i Neila Postmana. Nakon što je pročitao njegov manifest, anarhoprimitivist John
26
Zerzan ga je podržao, iako je kritizirao njegove metode. Ipak, riječ je o teroristu, a ne
teoretičaru, zbog čega jedan od sugovornika u dokumentarcu, John Brockman, odbija
razgovarati o tom luđaku.
Naizgled suprotstavljeni subjekti, kao i vizije o utjecaju tehnologije, povezuje ista struktura
osjećaja, razumijevanje odnosa prema prirodi i tehnologiji. Slika žrtava nezaustavljive tehnomašine temeljna je slika tehnološkog napretka ne samo u vizijama neoludita Neila
Postmana, anarhoprimitivista Johna Zerzana, radikalnog ekologa Derricka Jensena, terorista
Unabombera i Jamesa J. Leeja, već i u praksama sasvim suprotnog predznaka. Sličnosti
ukazuju na to kako, paradoksalno, i sam informacijski kapitalizam nalazi legitimaciju u
jednom obliku anticivilizacijskog diskursa koji je bio upisan u najranije razumijevanje
mrežnih identitetskih politika. Taj su diskurs inaugurirali tehnokrati poput Johna
Brockmana, kontrakulturnih otpadnika koji su postali predvodnici nove elite. Stuart Brand –
autor jedne od prvih virtualnih zajednica Well – cyber-prostor opisao kao LSD-halucinaciju.
Mitchell Kapor i John Perry Barlow u svojem su kanonskom eseju “Across the Electronic
Frontier” rane 1990. godine cyber-prostor opisali kao “elektroničku granicu koju naseljava
par iskusnih tehnologa koji mogu tolerirati graničnost i divljinu računalnog sučelja i kronični
nedostatak korisnih karti i metafora” (Kapor i Barlow, 1990).[23]
Čak i najradikalniji tehnološki optimisti polaze od iste pretpostavke kao i pesimisti. Jednu od
najoptimističnijih vizija tehno-budućnosti ponudio je transhumanizam, koji je prije religija ili
vizija, nego filozofija, no jedan od njezinih utemeljitelja, Max More, naziva ju upravo “vrstom
filozofije koja ima za cilj dovesti nas u posthumano stanje”. More, utemeljitelj
Ekstropijanskog Instituta, tvrdi da transhumanizam preuzima humanističko nasljeđe,
poštovanje razuma i znanosti, predanost napretku i poštivanje ljudskog života. No
istovremeno on se razlikuje od humanizma, jer “prepoznaje i anticipira radikalne aliteracije
u prirodi i mogućnosti našeg života koje proizlaze iz različitih znanosti i tehnologija kao što
su neuroznanosti, neurofarmakologija, produljenje života, nanotehnologija, umjetna
superinteligencija” (More, 1990). “Kako tehnologija napreduje zadnjih nekoliko desetljeća, a
strojevi postaju superinteligentni, suočit ćemo se s dramatičnom fazom tranzicije” koju Ray
Kurzweil i Max More nazivaju singularnošću (More/Kurzweil, 2002). Singularnost je, tvrde,
socio-tehnološki projekt koji teži stvaranju inteligencije koja nadilazi ljudsku inteligenciju, a
koja će našu civilizaciju “preuzeti” 2049. godine. Znanstvenik na polju robotike i umjetne
inteligencije, Hans Moravec (inspiriran literaturom Isaaca Asimova), potvrdio je ova
predviđanja u studiji Mind Children: The Future of Robot and Human Intelligence u kojoj
najavljuje kako će roboti evoluirati oko 2030-40. godine.[24] Moravec najavljuje kako će
27
tada čovjek biti u mogućnosti “učitati svoj um na računalo” (Moravec, 1988).
Iako naizgled suprotstavljeni, ovaj krajnji tehnooptimizam polazi od iste pretpostavke kao i
tehnopesimizam, da tehnologije imaju utjecaja na društvo i čovjeka. Luditi i transhumanisti,
pretpostavljaju autonomne i samooblikujuće tehnologije koje su u trenutku svojeg izuma
duboko izmijenile društvo. Primitivisti i ekstropijanci, primjećuje Hakim Bey, zalažu se za
uspostavljanje eshatona, a jedina je razlika vrijeme u koje ga smještaju, jedni u prošlost, a
drugi u budućnost (Bey, 1995). Od McLuhana do Zerzana, postoji želja da se utvrdi točka
pada, krize čovjeka koja je povijest dovela na “mračnu stranu”. Marshall McLuhan je
smatrao da je ta točka pada izum tiska, za Neila Postmana telegrafija je prva stvorila
kontekst u kojem je informacija postala “slobodna od bilo kakvog konteksta” (Postman,
2010: 152) i zato opasna, Zerzan je jezik proglasio točkom pada, a neoluditi smatraju kako je
“kompjutor naprava koju treba zatući” (Koroman, 1999). Jedni najavljuju “novo doba”, a
drugi negoduju zbog smrti starog.
ROBOT-RADNIK. ZNANSTVENA FANTASTIKA I REALNO
Znanstveno-fantastični zapleti teže prikazati civilizacijske transcendencije, no oni se
uspostavljaju kao bilo koje diskurzivno polje koje se bavi artikulacijom stvarnih odnosa i
društvenih uvjeta. Diskurzivno znanje o tehnologiji u znanstvenoj fantastici naravno nije
produkt transparentne reprezentacije realnog, ali se u odnosu na reprezentacije koje se
odnose prema stvarnom svijetu tako da nastoje prikriti svoju artificijelnost (realistički
roman/film) znanstvena fantastika otkriva kao diskurs aktualne strukture osjećaja.
Tehnodeterminizam koji ograničava i najradikalnije otpadničke pokrete, oduzimajući kritici
kontekst u kojem se ona pojavljuje kao problem, naći ćemo u njegovom rudimentarnom
obliku u znanstvenoj fantastici, gdje je tehnologija uistinu “subjekt” koji se od instrumenta
pretvara u agenta instrumentalizacije čovjeka. (U filmu Matrica (1999) tehnologija i jest
“agent Smith”, u serijalu Ratovi zvijezda (1977-2005) ona je “mračna Sila”.)
Ukoliko je točno ono što tvrdi Raymond Williams, da različite generacije “život osjećaju ipak
nekako drugačije” (2006: 41) tada moderna, postmoderna i mrežno doba različito
diskurzivno oblikuju odnos subjekata prema tehnologiji. To su dijakronijske razlike koje
postaju očite ukoliko usporedimo tehno-ikone moderne s onima postmoderne. Primjetit
ćemo kako je modernistički robot ne samo ikonički drugačiji od cyberpunkovskih kiborga i
androida, već kako se ove tehno-ikone diskurzivno oblikuju oko drugačijih stavova,
28
vrijednosti, strahova i vjerovanja. S druge strane postoji i sinkronijsko nepodudaranje,
odstupanje od strukture osjećaja ili otpor prema dominantnoj strukturi osjećaja koji oblikuje
diskurse o tehnologiji. Te antagonizme nalazimo u svakom razdoblju. Ni u jednom razdoblju,
pa ni u moderni ne postoji konsenzus oko kvalitete progresa. Moderna, doba prividno
posvećeno slavljenju znanstveno-tehnološkog napretka, prepuna je skeptičnih glasova. Na
njih upozorava Zoran Kravar u studiji Antimodernizam. Otpori se javljaju u obliku zazivanja
predmodernog iskona u djelima koja slave vitalistički kaos, vezu čovjeka i Zemlje, zlatno
doba. Antimodernistička su djela, primjerice, Pusta zemlja Thomasa Stearnsa Eliota i Canti
Ezre Pounda koji je proklinjao “pakao trgovinskoga industrijalizma” (Kravar, 2004).
Umjetnost i antimodernistička kritika otvoreno elaboriraju otpore, nezadovoljstva i skepsu
oko “predaje civilizacije tehnologiji”. No i popularna kultura upućuje na te disonantne
tonove. “Fantazija”, upozorava Slavoj Žižek u studiji The Plague of Fantasies, javlja se kao
pokušaj prevladavanja nekog društvenog antagonizma (Žižek, 1997: 11-12). U popularnoj se
kulturi često materijalizira nesvjesno strukture osjećaja. Ono što je vidljivo izmiče
jednoznačnoj elaboraciji, dok se ono nesvjesno nalazi u lapsusima, omaškama, skrivenim
značenjima koja ukazuju na društvene antagonizme. Zbog toga su ove elaboracije slične
pismu u pripovijetci Edgara Allana Poea (gdje je pismo izloženo na stolu, odlično skriveno).
Jedan takav klasičan uvid u antagonizme oko tehnologije nudi animirani film Führerovo lice
iz 1942. godine. Film je parodija nacizma i fašizma, no on istovremeno na ikoničkoj razini de
facto reprezentira američku tvorničku traku kao totalitarno oružje za izrabljivanje radnika.
Iako crtić na denotativnoj razini prikazuje jednu noćnu moru Paje Patka o nacističkoj
Americi, njegovi se problemi javljaju nepovezani s nacističkom problematikom. Ukoliko
uklonimo nacističku ikonografiju svijeta u kojem se patak našao, ostaje fordistička tvornička
traka na kojoj doživljava slom, jer u toj Americi on radi bez prestanka.
Razdoblje moderne intenzivno je zaokupljeno projektom industrijalizacije i elaboracijom
političkog projekta ukidanja rada kao oslobođenja čovjeka, bliskoj ljevici i desnici. Nije samo
taylorizam utjecao na oblikovanje strukture osjećaja industrijskog doba. “Instalacijska
metoda” Alekseja Gasteva odigrala je važnu ulogu u razvoju sovjetske verzije taylorizma.[25]
Ruski konstruktivisti stvaraju pod utjecajem ideje progresa, aktualne nakon 1917. godine i
ruske revolucije koja je ciljala ruralnu naciju transformirati u industrijsku. Film Dzige
Vertova Čovjek s filmskom kamerom (1929) jedna je elaboracija vizije društva kao stroja
koje se treba utemeljiti na automatizaciji, mehanizaciji i ekstremnom funkcionalizmu.
Mnoštvo tehničkih uređaja služi dokumentiranju revolucionarnog stanja. Ako postoji junak
Vertovljeva filma, tada je to tehnologija i ruski narod koji se njome služi, a povlašteno mjesto
29
u tom slavljenju rada, zajednice i tehnologije imaju žene (Mayne, 1991). Radnice se na traci
prikazuju dok sa smiješkom na licu prate frenetičan ritam stroja. I umjetničko djelo svojom
se formom stavlja u službu strojne metafore, industrijalizirajući i mehanizirajući percepciju.
Režija ne služi kako bi se ponudio neki specifičan pogled na svijet. Umjetnik je inženjer, a
cilj je da se što više udalji iz procesa proizvodnje dok mehaničko oko nastavlja snimati
umjesto njega.
No kulturalne reprezentacije uvijek su uhvaćene u mrežu diskurzivnih praksi koje su
odgovorne za poimanje tehnologije[26]. Ni u jednom razdoblju odnos prema tehnologiji nije
jednoznačan. Diskurzivno znanje nikad nije produkt transparentne reprezentacije realnog
(Hall, 1973). Kultura je proizvodnja i razmjena, pa i bitka oko značenja koncepata, slika,
ideja i osjećaja specifičnih za neko razdoblje. Na tu je kvalitetu modernističke umjetnosti
obilježene oduševljenjem prema projektu progresa upozorio Paul Virilio primijetivši kako je
futurizam mogao nastati samo u Italiji gdje je jedino prošlost aktualna, ali i opterećujuća
(Virilio, 1994). Različite interpretacije društvenog značenja tehnologije, na koje je upozorio
Zoran Kravar čitajući one autore koji se suprotstavljaju modernističkom optimizmu prema
progresu, u znanstvenoj se fantastici nalaze jedni uz druge, u obliku skrivenih, neizrečenih i
podrazumijevanih značenja. Tehno-ikone: robot, kiborg, android i avatar, fantastične su
antropomorfizacije tehnologije, zanimljive upravo zato što ukazuju na antagonizme oko
uloge tehnologije u industrijskom i postindustrijskom kapitalizmu.
Popularna kultura u tom je smislu spremnik motiva koji upućuju na disonantne tonove oko
karaktera progresa. Modernistička metafora društva kao stroja nalazi se u jednom
antropomorfiziranom i udvojenom obliku. S jedne strane tu je robot, “stroj kao čovjek”,
antropomorfizirana industrijska traka. S druge strane modernizam je zaokupljen i slikom
“čovjeka kao stroja” koji upućuje da je ta dehumanizacija smještena u proces proizvodnje,
gdje se čovjek koji se čini sličan robotu zove radnik. (Karel Čapek riječ robot je izveo iz
češke riječi radnik.) Metropolis Fritza Langa iz 1927. godine znanstveno-fantastični je film u
kojem se robot pojavljuje kao apsolutno Drugo liberalnom subjektu, individui koja ima pravo
slobodnog izbora.[27] No istovremeno, Lang u Metropolisu, pogotovo na ikoničkoj razini,
slika socijalnu nepravdu (dehumanizaciju radnika na M stroju). Film na ikoničkoj razini
reprezentira kapitalističko društvo u kojem radnici rade u nehumanim uvjetima poput
zatvorenika. Takva reprezentacija nije neuobičajena za to vrijeme. Ugledavši neke radnike,
junakinja Rossellinijevog filma Europa ‘51 uzvikuje “Mislila sam da vidim osuđenike!”
(Deleuze, 1990). Proletarijat u Langovu filmu, H. G. Wells je kritizirao kao “potpunu
besmislicu” (Wells, 1927). Možda se takav proletarijat može naći u Kini, tvrdi Wells, ali ne i
30
u Americi. Wells vjeruje kako radnici u Americi ne mogu biti deprivilegirani na taj način, jer
kapitalistička privreda počiva na njihovoj konzumentskoj moći.
Metropolis nije socijalistički film. Na razini zapleta, kršćanstvo, a ne radnička borba,
nameće se kao rješenje socijalnih sukoba. Pitanje klase se svodi na pitanje odnosa zapadnog
čovjeka prema tradicionalnim vrijednostima koje izumiru u modernom projektu
racionalizacije, povjerenja u znanstveno-tehnološki napredak. Priča zagovara suradnju klasa.
Paradoksalno, zaplet se oblikuje oko ideje da sam kapitalist, otuđen i nehuman poput stroja,
potiče radnički ustanak s namjerom da neorganizirano radništvo u revoluciji uništiti samo
sebe. Klasni ustanak Lang prikazuje kao najgore što se radnicima može desiti, nasilje koje
može ugroziti živote njihove djece (pobuna kulminira poplavom koja prijeti radničkoj djeci),
a koji bi samo odgovarao onima koji su odgovorni za najveću društvenu nepravdu –
dehumanizaciju. No ovaj fantastični film oblikovan je oko jedne strukure osjećaja za koju je
karakterističan strah od instrumentalizacije, robotizacije čovjeka, dehumanizacije radnika u
procesu proizvodnje. Robot se pojavljuje kao konstitutivna izvanjskost kapitalizma. Podjela
izvan-ja/ne-ja (čovjek i društvo/stroj) ukazuje se kao podjela iznutra, društveni antagonizam
(humanizam nasuprot dehumanizaciji kapitalizma, imperativa profita). Znanstvena
fantastika ipak, jedan ekonomsko-politički sukob, klasni animozitet diskurzivno oblikuje kao
tehno-eshatološko pitanje. Pitanje društvenog antagonizma oko racionalizacije proizvodnje i
projekta ukidanja rada, postavlja se kao fantastična elaboracija pitanja dehumanizacije
radnika putem stroja.
Robot je par excellence tehno-ikona modernizma. Riječ robot prvi je puta upotrijebio Karel
Čapek u znanstveno-fantastičnoj drami R.U.R. (Rozumovi univerzalni roboti) iz 1920. godine.
Rozum (razum) je industrijalac koji zastupa ideju progresa, a njegovom se svjetonazoru
suprotstavlja Helena, članica Lige za humanost, kritizirajući znanost i čovjeka koji se igra
boga. Helenina sluškinja, primjerice, sasvim jasno progovara s pozicija kreacionizma,
zaključujući kako “izumi kvare čovječanstvo jer su protivni bogu”. Klasni sukob se u
Metropolisu prikazuje kao sukob koji proizlazi iz tehnološkog. Kod Čapeka se javljaju
nacionalnost i rasa kao alati kapitalističke podjele među radnicima i robotima. Jedan od
proizvođača robota u trenutku kada pomisli da su ugušili pobunu priznaje kako je postojao
plan stvaranja unutarnjih podjela među njima. Takav bi projekt počivao na proizvodnji novih
vrsta robota koji bi imali “nacionalnost i rasu”. Drama uprizoruje društveni antagonizam oko
pitanja utjecaja tehnologije i ideje racionalizacije proizvodnje, no kod Čapeka se sukob
prirode i tehnologije oblikuje kao klasni sukob, univerzalizirajući problem robota kao
problem klase, rase i nacije.
31
KIBORG I ANDROID – ŽUDEĆI STROJEVI
Metafora društva kao stroja, a onda i roboti kao čovjekoliki strojevi nisu jednostavno
fantazije. Riječ je o naracijama koje upućuju na društvene antagonizme oko metode
racionalizacije rada i njezine implementacije u fordističkim tvornicama. Kibernetika je za
fantastične reprezentacije odigrala onu ulogu koju je imala industrijska proizvodnja za
oblikovanje robota kao modernističke tehno-ikone. Kibernetika je u pozitivne znanosti uvela
razumijevanje uma i tijela kao odvojenih sfera, pa kibernetičko poimanje čovjeka predstavlja
jedan postmodernistički oblik idealizma (Hayles, 1999). Kibernetika je teorija informacije
koja životinju, čovjeka i stroj interpretira kao sustave za procesuiranje informacija. (Poznato
je kako je kibernetičar Gregory Bateson postavio pitanje “nisu li slijepi čovjek i njegov pas
jedan sustav”?) Taj će problem cjeline i njezinih dijelova (pogrešnog povezivanja subjekata s
njihovim tijelima) u svojoj materijalističkoj filozofiji izložiti Deleuze i Guattari. Subjekti nikad
nisu dovršeni već uvijek u procesu žudeće-proizvodnje (1983: 5). Žudeći stroj je bilo koji
tijek, poput onog majka-dijete gdje majčina dojka i djetetova usta čine dijelove jednog stroja
(Deleuze i Guattari, 1983: 42-50).[28] Ovaj, u svojem temelju kibernetički model psihologije
ličnosti podrazumijeva dematerijalizaciju, rastjelovljenje subjekta. To su aktivne
pretpostavke neizgovorenih znanja kolektivne strukture osjećaja koje ćemo u raznim
oblicima naći u znanstvenofantastičnim zapletima i reprezentacijama.
Drama R.U.R. već komplicira odnos prema neživom, uvodeći problem prava homopoetičkog
stroja. To će se pitanje aktualizirati u doba kibernetike. Tehno-ikone kiborg i android
narativne su elaboracije čovjeka kao skupa informacija, ali i čovjekolikih strojeva. Jedan je
tehnološki poboljšani čovjek, a drugi humanizirani stroj, no oba su specifične fantazmatske
elaboracije postindustrijskog doba u kojem su čovjek i informacija postali tako bliski, da ih
N. Katherine Hayles smatra srodnim oblicima treperavih označitelja (Hayles, 1999).
Transhumanizam će upravo u znanstvenoj-fantastici naći svoju najpopularniju izvedbu jer se
u oni nadopunjuju u ideji odvajanja tijela od uma. Transhumanizam je pogled koji daje
prednost informacijskim obrascima pred materijalnim instancama, smatra svijest osnovom
ljudskog identiteta, tijelo tretira kao zamjenjivu protezu kojom učimo manipulirati, i
najvažnije, podešava ljudsko biće kako bi bilo bezbolno sjedinjeno s inteligentnim strojem
(Hayles, 1999: 3).
Pitanje klase prisutno u modernizmu, nestaje. No antagonizam ostaje u obliku specifičnom
za društva koja klasne sukobe (radnik/industrijalac) transformiraju u sukob koji građane
32
suprotstavlja jednom menadžerskom obliku kontrole, maskirajući pozicije moći strukturom
mreža i fleksibilnom arhitekturom zatočeništva, kao vrstama modulacije. Dok je u
disciplinarnim društvima svaki prostor zatočeništva (tvornica, bolnica, zatvor, škola) imao
svoje zakonitosti, različiti mehanizmi kontrole neodvojive su modulacije, koje oblikuju sustav
varijabilne geometrije, čiji je jezik uvijek isti, numerički (Deleuze, 1990). Titravost je
obilježje čovjeka kontrole koji je danas zatočenik novih zatvora. Čovjek je “valovit, titrav, u
orbiti”, piše Deleuze (1990).
Fikcija je odvojila dva svijeta, zbilju i matricu, tijelo i informaciju. To je suvremena izvedba
Platonova mita o pećini kao zavodljivom virtualnom svijetu. Užitak mehanizacije pokreta,
kojeg nalazimo u filmu Dzige Vertova Čovjek s filmskom kamerom (radnice koja je sa
smiješkom imitirala mehaničke radnje stroja slažući cigarete u kutije), sličan je užitku
postmodernističkog kibernauta koji uranjanja u informacijsku matricu. Vertovljeva je
radnica determinirana fizičkim prostorom i tijelom, dok će se u romanima Williama Gibsona,
posebice u trilogiji Neuromancer (2003), tijelo diskurzivno oblikovati kao tamnica, zatvor
kojeg se kibernaut oslobađa uranjanjem u matricu. Subjektivnosti bez tijela postoje u
vremenu ali ne i u prostoru transcendentirajući kategorije koje je Kant smatrao osnovnim
kategorijama ljudskog iskustva. Takvi su diskursi svoju punu elaboraciju doživjeli u
znanstveno-fantastičnom žanru koji je oslikao čitav imaginarij nematerijalnog postojanja
bića na Mreži. Cyberpunk je fantastični elaborat o fikcionalnim svjetovima u kojima likovi
doživljavaju kompjutorsku matricu kao mjesto zanosa, pa i erotske intenzivnosti, zbog čega
će Michael Heim cyberpunk usporediti s tradicijom ekstaze španjolskih mistika (Heim,
1993).
Kultni elaborat platonističkog dualizma film je Matrica braće Wachowski. Zbilja (Zion) i
matrica (virtualna realnost) odvojene su, a ta je dvostrukost nepoznata i skrivena sve dok
glavni lik ne doživi deinicijaciju, proguta crvenu pilulu i poput Alise sazna “koliko je duboka
zečja rupa” (Matrica, 1999). Varljiva je sličnost cyberpunkovskog dualizma uma i tijela s
Baudrillardovim konceptom simulakruma. Nije bez razloga Jean Baudrillard odbacio ideju
režisera koji su film Matricu smatrali elaboracijom njegovog djela (Baudrillard, 2004). Ono
što Baudrillarda zanima jest gotovo suprotno od Matrice, a to je ideja da se subjekti
mijenjaju “pod utjecajem” tehnologije, da logika tehnologije utječe na prirodu subjekta koji
počinju djelovati “preko modela” stroja (Baudrillard, 2001a). U filmu Matrica logika stroja
nije transformativna za subjekte, oni nisu kognitivno promijenjeni, već jednostavno biološki
razoreni (postaju hrana strojevima). Postmodernističke digitalno-mrežne imaginarije filma
Matrica, obilježava platonistički dualizam i subjekti za koje se vjeruje da znaju i da mogu
33
proniknuti u načine na koje djeluje hegemonijska matrica, upravo kao što su to znaju i
kauboji konzole Williama Gibsona. U Matrici obmanjeni su oni subjekti koji ne znaju kako
djelovati poput stroja, koji ne poznaju strojni jezik, zbog čega će im se svijet matrice činiti
prirodnim svijetom.
Usprkos općem dojmu, Baudrillard ne pripada tom dualizmu digitalno-mrežnog svijeta.
Baudrillarda zanimaju fatalne strategije objekata kojima ovi zavode subjekte mijenjajući
njihovu prirodu. Zbog takvog inzistiranja na dihotomiji tehnologija/tijelo, svoju će pažnju
Baudrillard posvetiti romanu Sudar J. G. Ballarda o sekti fanatika koji seksualno uzbuđenje
doživljavaju u automobilskim sudarima (Baudrillard, 2001c). No tu je Sudar, i pogotovo
Baudrillardova interpretacija ovog romana, bliži radikalnom funkcionalizmu Vertovljeva
društva kao stroja, nego Matrici i platonističkom dualizmu uma i tijela. Roman Sudar još
priziva modernističku strukturu u kojoj se dehumanizacija zbiva putem specifičnog obrtanja
uloga stvari i subjekata, instrumentalizacije i mehanizacije humaniteta. Logika objekata u
Ballardovoj fikciji utječe na subjekt “preko modela” stroj-seks, u kojem seks postaje
pražnjenje, eksplozija, sredstvo do funkcionalnog orgazma.
Ipak, znanstvena fantastika, a pogotovo cyber-punk, kako je zapisao Brian McHale,
postmoderni je žanr par excellence, ono što je krimić bio za modernu (McHale, 1987: 16). U
postmodernističkim fikcijama nalazimo elaboracije antagonizama oko devalvacije tijela i
fizičkog prostora koji su u postmoderni poprimili nove oblike.Prostori tokova i bezvremeno
vrijeme upozorio je Manuel Castells, transformiraju zbiljski prostor i biološko vrijeme
(Castells, 2000). No u novijim znanstveno-fantastičnim zapletima, filmovima poput Avatara,
Igrača i Surogata (koji svi nastaju 2009. godine) materijalnost realnog svijeta i tijela vraćaju
se kao obnovljena ali redefinirana pitanja politike identiteta. Zbilja poprima obilježja
artificijelnih digitalnih svjetova. Dok je cyberpunk bio elaboracija informacijske matrice, u
novim znanstveno-fantastičnim diskursima sama realnost biva oblikovana prema digitalnomrežnim modelima. Ti zapleti diskurzivne su argumentacije transkodiranja same realnosti
prema modelu Mreže, zbog čega ih je potrebno čitati kao ilustracije specifične strukture
osjećaja i ideologije Mreže. Dualizam Realnog i virtualnog svijeta dekontekstualizira se
prema mrežnoj, protokolarnoj strukturi.[29] Pandora u Avataru (a virtualni prostori Society i
Slayer u Igraču) klikabilni su materijalni svjetovi. Protagonisti (Jake Sully i Igrač) prelaze iz
jedne mreže u drugu – gdje više nema razlike između digitalnog i fizičkog svijeta, već
postoje samo različite dimenzije mreža.
34
AVATAR I LACAN. SUČELJE ZA KOMUNIKACIJU S PRIRODOM
Obično se Realno diskurzivno oblikuje kao neka divlja priroda koja je simbolizirana. Na taj
način priroda je oblikovana i u Avataru. Simboličko je poredak koji tako potpuno obavija
čovjekov život mrežom, još prije nego što on i dođe na svijet, da je to zakon koji će ga pratiti
do smrti, pa čak i preko smrti, upozorava Lacan (1983a: 61). No simboličko je uvijek
necjelovito. Realno je poredak koji ga podriva, koji je izvan jezika, i odupire se simbolizaciji
(Evans, 1996: 162). Realno je onaj poredak u kojem se simboličko urušava, ne uspijeva u
svojoj namjeri da oblikuje zbilju. Realno je nemoguće, upozorava Lacan (jer ga je nemoguće
integrirati u simbolički poredak). Realno je traumatično i povezuje se s materijalnim
supstratom – područjem biologije, tijelom. Razumijevanje znanstvene fantastike kao
nesvjesnog podrazumijeva suodnos triju Lacanovih poredaka, Realnog, Simboličkog i
Imaginarnog (Lacan [1966] 1983d). Zbiljski otac je biološki otac, zbiljski penis je fizički
penis koji je u suprotnosti prema imaginarnoj i simboličkoj funkciji ovog organa (Evans,
1996: 162). Realno za Lacana nije priroda, koja je onda simbolizirana, već neuspjeh ili
inkonzistencija koja treba biti popunjena fantazijom i simbolima. Realno, da bi bilo
prihvatljivo, mora biti ispunjeno simboličkim i imaginarnim slikama. Ključ za razumijevanje
Avatara jest razumijevanje Imaginarnog. Fantazija se obično shvaća kao neka eskapistička
naracija koja transcendentira zbilju. No imaginarno i Realno su vrlo bliski poretci. Fantazije
i simboli su nam potrebni kako bismo preživjeli traumatični karakter (praznu jezgru)
Realnog. Lacan se prisjeća čuvene maksime La Rouchefoucaulda: ‘ima ljudi koji nikada ne bi
bili zaljubljeni da nisu čuli da se govori o ljubavi’ (Lacan, 1983a: 45). Cilj psihoanalize je da
to učini očitim, da uputi na traumatičnu jezgru i potakne kod subjekta ono malo stvarnosti
koju želja održava s obzirom na simboličke sukobe i imaginarne fiksacije kao sredstva
njihovog slaganja.
Psihoanaliza je srodna kritici znanstvene fantastike jer upućuje na isto “intersubjektivno
iskustvo u kojem se želja prepoznaje” (Lacan, 1983a: 62). Želja je uvijek želja drugog. Cilj je
gorko priznanje onog što u Rouchefoucaulda ljubav duguje simbolu, a isto vrijedi i za
znanstvenu fantastiku. To je gorko priznanje da se subjekt proteže daleko izvan onog što
pojedinac ‘subjektivno’ doživljava’ (1983a: 46), da je ono što smatramo najiskrenijim
osjećajima, ali i najdubljim fantazijama, zapravo “nesvjesno”, koje je strukturirano kao
“govor drugog” (1983a: 46). Znanstvena fantastika nije neka subjektivna fantazija, već
jednako određena govorom drugog, kao svako drugo nesvjesno.
Ono što je Lacan postavio kao strukturu i granicu psihoanalize, simbol i jezik, granica je
35
fantazmatskih slika. Znanstvenu fantastiku se može promatrati kao Freudove “slike na
granici Umwelt-a i Innenwelt-a” koje psihoanalitičaru nude uvid u “govor u punoj snazi”,
dešifriraju govor kao jezik simbola (1983a: 63). Obično je govor “izgnan” iz konkretnog
iskaza, no Freud je pronašao prvobitni jezik simbola u histerijama, fobijama, labirintima
kompulzivnih neuroza, snovima, lapsusima, itd. U znanstvenoj fantastici nalazimo isti jezik
koji upućuje na nesvjesno, hermetizme i dvosmislenosti važne za otkrivanje suvremene
strukture osjećaja. Lacan je optužio psihoanalizu koja se nasljeđujući Freuda i njegovu
interpretaciju snova, bavila imaginarnim, dok bi se, upravo kao i diskurzivna analiza
znanstvene fantastike, trebala baviti simboličkim, jer tu se krije ključ ideologije koja vlada
nekom reprezentacijom. Isto bi se moglo zamjeriti jednodimenzionalnom čitanju znanstvene
fantastike.
Znanstveno-fantastični zapleti djeluju poput tumačenja u psihoanalizi koje ne pripada niti
analitičaru (filmu, romanu) niti pacijentu (publici), a opet djeluju kao formirajući diskursi.
Istovremeno i sam zaplet, interpretacija analitičara/pisca/scenarista nije njihova navlastita,
zbog čega “autentični govor nesvjesnoga” ne pripada niti analitičaru niti pacijentu, već je
stvoren “sretnim susretom, sretnim strukturnim, verbalnim podudaranjem analitičareva i
pacijentova nesvjesnog diskursa” (Felman, 1992: 281). Dekodiranje značenja se ne odvija na
svjesnoj razini primatelja (dešifriranja poruke), niti se kodiranje odvija u činu upisivanja
(šifriranja) autorskog teksta (Hall, 1973). Ipak ove reprezentacije djeluju na specifičan
način.
Hollywoodski hit Avatar (2009) Jamesa Camerona, u tom je smislu, jedna od najvažnijih
narativizacija suvremene dihotomije priroda/tehnologija. Divljaci su u Avatarureprezentirani
poput tipičnog kolonijalnog Drugog, poluživotinje i poistovjećeni s prirodnim poretkom. No,
kao i u mnogim holističkim, new-ageovskim mitologijama, divlja se priroda pokušava
integrirati u simbolički poredak. Dihotomija priroda/tehnologija i ovdje je obilježena
holističkim kvazi-spiritualizmom. Papa Benedikt XVI je odbacio film zbog njegove pseudodoktrine transformiranja prirode u novo božanstvo, a ekologije u milenarizam. To se
obožavanje prirode, pristupanje tom ponovno pronađenom božanstvu, temelji upravo na
odbacivanju tehnologije, koja je za film važna na nekoliko razina. Mark Fisher primjećuje da
postoji nešto “ironično u identifikaciji s Na’vijima koja ovisi o vrlo naprednoj tehnologiji koja
način života Na’vija čini nemogućim” (Fisher, 2010). Paradoks diskursa koji je označio
povratak materijalnom svijetu i prirodi jest da spaja transhumanizam i neoludizam.
Posthumanističko oduševljenje tehnologijama rastjelovljenja, postojanja u obliku
informacija, koje je definirao Hans Moravec u obliku učitavanja uma na računalo, prisutno je
36
mnogim postmodernističkim naracijama poput Matrice. No Avatar spaja taj posthumanizam
s naizgled nespojivom mitologijom povratka prirodi specifičnom za holističke, ekološke i
New Age pokrete.
Film je katalog primitivističkih klišeja. U tome nastavlja niz sličnih filmova. Osobito se
nameće paralela s filmom Ples s Vukovima. No u tome je Avatar uistinu blizak i animiranom
dječjem filmu Pocahontas, kao što sugerira ironična internetska parodija scenarija. Jedan od
klišeja je i naizgled naivan i djetinjast običaj Na’vija da razgovaraju s drvećem, no to je i
temelj moći i pobjede pobunjenika. Moć drveta s kojim možeš razgovarati elaboracija je
klasičnog primitivističkog motiva grljenja drveća (u engleskom slengu se za
environmentalistu koristi izraz tree-hugger). No ono što je paradoksalno u toj ljubavi prema
prirodi jest da Sully može postati Na’vi samo upotrebom sučelja za avatarsku zamjenu tijela,
tehnologije koja je odgovorna za imperijalizam, kolonizaciju i ekspanzionizam vojno
korporacijskog kompleksa. Ako i nije u potpunosti opravdan strah Katoličke crkve od
environmentalizma kao nove religije, niti ono što Avatar reprezentira također nije dobra
vijest. Umjesto izbora – priroda ili tehnologija – Avatar nudi treći put, odabir virtualne
tehnologije kao alata povratka prirodi. Priroda je fetiš, plutajući označitelj na koji se
prebacuju vjerovanja – kako bi se zadržalo razum u doba razornog ritma tehnologije i
informacija, zadržavajući istovremeno distancu prema tom velikom Drugom službenog
diskursa.
No obožavanje prirode kao fetiša paradoksalno omogućava svojim sljedbenicima
neograničenu upotrebu tehnologije. Dok se priroda slavi kao novo božanstvo, istovremeno se
tehnologijsko zagađenje diskurzivno oblikuje kao dio igre, nesreća civilizacije, alat kojem se
jednostavno ne može pobjeći. Upravo zbog toga što je tehnologija neizbježna, potrebno je
imati neki osobni ritual, poput razgovora s drvećem, koji će nas amnestirati zbog
sudjelovanja u tehnologijskom zagađenju. Novo razumijevanje prirode kao još jedne
društvene mreže idealno je za održanje statusa quo, situacije u kojoj se može živjeti svoj
fikcionalni na’vijski identitet kao prirodan identitet, ne odričući se tehnoloških igračaka.
Ovaj film daje uvid u rascjep između djelovanja i vjerovanja koji nalazimo kao rascjep
karakterističan za ciničnu poststrukturalističku ideologiju. Istovremeno, on upućuje na
prirodu kao praznog označitelja na koji je uputilo i Jensenovo priznanje karaktera ljubavi
prema prirodi kao karaktera svakog vjerovanja. Povratak prirodi je moguć i putem sučelja,
jer se priroda oblikuje kao klasičan fetiš. Priroda nije realno, već imaginarno mjesto, koje je
danas potrebno zapadnom čovjeku kako bi cinično nastavio umišljati da ne vjeruje zaista u
ideologiju znanstveno-tehnološkog napretka.
37
Jedan od rijetkih kritičara koji je film pohvalio, Henry Jenkins smatra kako on u odnosu na
transhumanističke znanstveno-fantastične zaplete, kao što je zaplet filmaMatrica,
predstavlja “suosjećajniju reprezentaciju posthumanizma” (Jenkins, 2010). Transhumanisti
zagovaraju novu eru postčovjeka čiji bi temelj bilo rastjelovljenje i postojanje čovjeka u
obliku informacija. No Avatar nudi humaniju verziju, jer se na Pandori kao utopijskom
planetu koji je gotovo bez tehnologije, “ipak mnogo toga za što mi danas koristimo
tehnologiju izvodi putem sučelja između čovjeka i prirode”, tvrdi Jenkins. Poput stabla s
kojim možeš razgovarati, riječ je o sučeljima koja spajaju, a ne transcendiraju čovjeka i
prirodu. No upravo je ova elaboracija učinila očitim karakter prirode kao fetiša koji se
doživljava kao alat duhovne transformacije, sve dok se on prakticira u strogo kontroliranim
uvjetima koji globalne probleme zagađenja prirode prevladava djelovanjima na osobnoj
razini.
“Sučelje s prirodom” potrebno je za novi tip turističkog imperijalizma, “turizma kao
terorizma” kako je Hakim Bey nazivao zapadnjačke paket aranžmane koji izbjegavaju svako
inficiranje “primitivnim” (Bey, 2002). Jack Sully čini ono što će učiniti uistinu pametna
korporacija – nakon što država odustane od vojno-korporacijskog projekta eksploatiranja
rudače i otvori Pandoru za turizam. Nakon brutalnog industrijsko-modernističkoimperijalističkog projekta slijedi tekuća modernost, fluidni oblik nadzora ekonomski ovisnih
koji se u društvima kontrole stavljaju u službu bogatih. Kao i u filmovima Ples s vukovima i
Pocahontas primitivni narodi samo su facilitatori transformacije zapadnjaka, statisti koji i
nemaju drugu svrhu već asistirati na putu duhovne obnove. Zadaća suvremenog mita u tom
smislu nije uistinu obožavanje prirode, koje je užasnulo Katoličku crkvu. (Jer štovati prirodu
najprije bi značilo propitivati kapitalistički način proizvodnje.) Ovdje se priroda propituje, ali
samo kao oblik parcijalne subjektivnosti (počnimo od sebe) i vlastite duhovnosti
umnažanjem mreža za proizvodnju identiteta.
Nadalje, paradoksalan holistički-transhumanizam dokazuje ono što smo već ustanovili, da su
tehnooptimizam i tehnofobija dio iste ideološke operacije tehnološkog determinizma.
Tehnodeterminizam jest ideologija koja se nastoji prikazati kontingentnom, maskirati
društvene probleme prikazujući ih kao tehnološke. Tehnodeterminizam diskurzivno oblikuje
informacijsko, tehnološko zagađenje, kao proces dehumanizacije od kojega ne možemo
pobjeći[30].
Gesta odbacivanja tehnologije ne samo da ne rješava probleme informacijskog društva, već
upravo perpetuira tehnološko zagađenje, gomilanje informatičke tehnologije (koja nam već
38
treba i za sučeljavanje s prirodom). Holistički-transhumanizam simptom je Realnog u kojem
su fizički prostor i linearno vrijeme devalvirali. U tom Realnom tehnološki deprivilegirani
nemaju taj luksuz geste odbacivanja, poput Postmanove geste odbacivanja informacija koje
zagađuju. (Za ekološko zagađenje danas su velikim dijelom odgovorne zemlje Trećeg svijeta
koje nemaju mogućnosti razvijanja ekoloških tehnologija.) Ideologijska operacija
tehnodeterminizma i apsurdnog holističkog-transhumanizma počiva na prikrivanju činjenice
kako danas “neki žive u prostoru tokova, a neki u prostoru mjesta” (Castells, 2000). Iako se
neuključenost (kao nova verzija primitivizma) romantizira, a prostor mjesta oblikuje kao
mjesto transformacija zapadnjaka, komunikacija između dviju dimenzija nije obostrana – od
primitivnih se uvijek očekuje da igraju ulogu prirode.
Utopijski svijet Avatara klasičan je mit o bijelom mesiji (koji je doživio kritiku ljevice) i New
Age spiritualizma (pod udarom kritike desnice), no prostor i vrijeme tih mitova upućuju kako
se tehnologija diskurzivno oblikuje na nov način. Ta se fikcionalizacija, koja spaja nespojivo,
odnosi na koncept mreža kao temelja društva kontrole, gdje se moć više ne definira kao moć
posjedovanja prostora, već kao mogućnost uključivanja i isključivanja iz prostora tokova,
programiranja i skretanja tih tokova (Castells, 2009). Slavoj Žižek u svojem je komentaru
filma zaključio kako “tehnička briljantnost [samo] služi prikrivanju temeljnog
konzervativizma” (2010). No upravo tehnologija ima glavnu ulogu u filmu i strukturi osjećaja
cinične postideologije. Za Na’vi narod priroda nije sučelje. Fizički, lokalni prostor i biološko
vrijeme ne predstavljaju dio tokova moći umreženog društva. U suvremenom spajanju
prividno nespojivih mitova – transcendencije tijela putem tehnološkog i mita povratka
prirodi – inscenira se dualizam realnog i virtualnog – koji otkriva kako je najvirtualnije
mjesto danas – biološko tijelo i fizički prostor. Naravno, fizički prostor i linearno vrijeme
nisu nestali, no agenti koji posjeduju moć, a to nisu pojedinci već grupe, uspješno
transcendentiraju vrijeme i prostor tehnološki. Moć leži u rukama onih kojiprogramiraju i
usmjeravaju mreže, oblikuju prostor tokova i bezvremeno vrijeme (Castells, 2000, 2009).
Pandora je fantastična elaboracija jedne apstraktne, ali tipične virtualne zajednice kao
zajednice subjekata koji se više ne povezuju prema geografskom ili nacionalnom ključu, već
prema osobnim afinitetima. Manuel Castells je virtualne zajednice definirao kao nove
“privatizacije društvenosti” (Castells, 2003: 144). Za virtualne zajednice tipičan je pomak od
primarnih odnosa, obitelji, i sekundarnih odnosa, udruživanja, na zajednice sagrađene na
“tercijalnim odnosima”, ‘personaliziranim zajednicama’ utjelovljenim u mrežama i
usredotočenim na pojedinca (Castells, 2003: 143-144). Autori Avatara računaju s
poznavanjem konteksta socijalnih mreža poput mreže Second Life (2003) ili mrežnih igara
39
uloga World of Warcraft (2004), od koje Avatar i preuzima ikonografiju. World of
Warcraftfantastična je virtualna zajednica, jedna od najpopularnijih igraonica danas.
Paradoksalno i ta virtualna zajednica mjesto je koje subjekti doživljavaju kao prirodno
mjesto. Avatar i World of Warcraft elaboracije su predtehnološkog eshatona u kojemu
subjekti igraju ulogu prirodnih identiteta. Iako je riječ o fantastici, očito je kako igra, kao i
film diviniziraju prirodu i zagovaraju jedan predcivilizacijski svijet. I ovdje postaje očitim
imaginarna i simbolička funkcija prirode.
Igra ukazuje na to kako nije riječ o nekom eskapizmu igrača koji uranjanjem u virtualne
svjetove gube vezu s realnim. Upravo suprotno – World of Warcraft kao iAvatar – potvrda su
važnosti dematerijaliziranih tijela, moći informacije, kao i devalvacije fizičkog tijela i fizičkog
prostora. Ovdje nije samo riječ o onom na što upozorava Žižek, da je svaki fetišist zapravo
racionalist, pa da igrači odabiru virtualni svijet “kako bi ublažili učinak stvarnosti” (Žižek,
2008b). Ovdje se radi o virtualnom prostoru kao prostoru moći u doslovnom smislu.
Dematerijalizacija prostora igre (ekonomije, politike, osobnih i kolektivnih identiteta) nije
uzrok, već posljedica devalvacije fizičkog prostora. Korisnici nisu neki naivni eskapisti, već
realisti jer virtualni prostor jest realna slika statusa i važnosti fizičkog prostora. Djeca i
odrasli koji provode vrijeme u virtualnim svjetovima nisu asocijalne osobe koje gube kompas
uranjanjem u drugorazredne fikcionalne prostore. Izvjesnije je kako će djeca kojoj je
zabranjeno igrati igre, kao i odrasli koji ih odbijaju igrati, biti deprivilegirani i to uvida u
funkcioniranje društveno-ideološkog aparata.
Virtualni se prostor doživljava kao uzrok devalvacije fizičkog prostora, no smjer utjecaja je
zapravo obrnut. Fizički prostor je izgubio na važnosti. Upravo zato on može postati mjesto
“duhovne obnove”. World of Warcraft realni je virtualni svijet, ako virtualno shvatimo kao
jednu od mogućih aktualizacija razumijevanja vremena i prostora. World of Warcraft nije
ništa virtualniji od prirode koja je danas posredovana nizom protokola koji omogućavaju
zapadnjacima da njome sigurno kroče, a o čijim je posredovanjima Hakim Bey pisao kao o
“terorizmu turizma” (2002). Kao i svaka geografska oaza Trećeg svijeta, World of Warcraft
postaje mjesto na kojem zapadni turisti doživljavaju duhovnu transformaciju, dok njihova
ekonomska nezavisnost i sloboda počivaju na kodovima kreditnih kartica i lozinkama za
zaštitu privatnosti.
40
TETRIS-EFEKT ILI AVATAR? PROCESI PRIPIROMLJAVANJA MREŽE
Nintendova reklama iz osamdesetih godina za video igru Tetris elaboracija je jedne
izmijenjene percepcije igrača, a koja je u psihologijskim istraživanjima nazvanaTetris-efekt.
Reklama prikazuje dječaka koji se dosađuje razgledavajući prirodu na izletu s roditeljima,
sve dok, pod utjecajem Tetris-efekta ne počinje prirodne objekte percipirati kao generirane
blokove iz igre. Planina Rushmore, Stjenjak i kanjon Colorada postaju manipulativni blokovi
slagalice Tetris (Friedman, 2002). Ono što psihologijska istraživanja namjeravaju pokazati
kao izmijenjenu percepciju pod utjecajem igara, reklama diskurzivno oblikuje kao otpor
jedne generacije. Nesumnjivo podilazeći svojoj publici, Nintendova reklama primjer je borbe
oko diskurzivnih značenja utjecaja kompjutorskih igara. Dok psihologijska interpretacija
upozorava na opasnost kognitivnog transfera virtualno-realno, Nintendo komunicira gotovo
opozicijsku ideju – promijenjena percepcija jest moć igrača. Moć je biti u mogućnosti
transcendentirati fizički prostor i linearno vrijeme, razumijevati tijelo i prirodu kao skup
informacija, razmišljati na način na koji to čine Gibsonovi “kauboji konzole”.
Nije jednostavno riječ o imaginarnom odnosu igrača prema svijetu igre, niti reklamnom
diskursu koji manipulira tim osjećajem. Reklama na jednoj razini komunicira i s idejom da
djecu treba odvesti u prirodu kako bi ih se oslobodilo utjecaja i posljedica dugotrajnog
igranja kompjutorskih igara. Reklama kodira jednostavnu ideju – djeca ne žele biti
oslobođena. Treba se prisjetiti mehanizama popularne kulture koja uvijek uključuje i jezik
autentične kulture, zbog čega će ona biti reprezentativna za strukturu osjećaja nekog
razdoblja. To je proces koji je Stuart Hall nazvao kodiranjem i dekodiranjem, kao “oblikom
lingvističkog trbuhozborstva” (Hall, 2006: 303). Slavoj Žižek ustvrđuje nešto slično. Kako bi
ideologija bila učinkovita svaka hegemonijska univerzalnost mora uključiti barem dva
sadržaja: “‘autentični’ popularni sadržaj i njegovu ‘distorziju’ u odnosu na dominaciju i
eksploataciju” (1999: 184).
Ova reklama tako uključuje ideje jedne autentične kulture igrača kompjutorskih igara.
Iluzija koju želi demaskirati iluzija je o kompjutorskim igrama kao negativnim čimbenicima
izmijenjene percepcije. Takva iluzija previđa kako je već i priroda postala spremnik
informacija i turistička “smočnica” za razgledanje. Značenje prirode uistinu jest već
informatološko. Da bismo razumjeli ontologiju tehnologije, kako je upozorio Martin
Heidegger u eseju “Pitanje o tehnici” (1977), potrebno je shvatiti kako je bit tehnologije od
industrijske revolucije nadalje, da otkriva prirodu kao ostavu[31]. Priroda se, upozorava
Heidegger, javlja na neki “računski utvrdljiv način i ostaje ispostavom kao sustav
41
informacija” (1977: 236). Iako Rajna postoji kao rijeka određene njemačke pokrajine, piše
Heidegger, ona je prije svega turistički objekt, “naručljiv objekt razgledanja za neke
izletnike, koje je tamo ispostavila kakva industrija dopusta” (1977: 230). Iako Heidegger
kritizira takvo ispostavljanjeprirode, koje će transhumanisti pozdraviti, važno je kako i ova
transhumanistička reklama i Heidegger apostrofiraju utjecaj tehnologije. Kao i izletnici na
Rajni, na što upozorava Heidegger, tako i roditelji u Nintendovoj reklami žive u iluziji jer oni
još uvijek vjeruju da gledaju prirodu, da je njihov izlet bijeg od civilizacije ili manje
pretenciozno – boravak u prirodi. No ta je priroda turistički teatar, sučelje za komunikaciju s
prirodom. Upravo zbog toga obrata – roditelji, a ne dječak žive u iluziji – koji pripada
stvarnoj strukturi osjećaja, diskurs Nintendove reklame uspijeva djelovati na svoje
gledatelje.
Transhumanistička interpretacija prirode kao označitelja čijim se varijablama može
manipulirati na način na koji se manipulira digitalnom informacijom nije Heideggerova
industrijski shvaćena priroda koja se javlja na računski utvrdljiv način, kao ispostava
industrije (energije ili turizma). Iako je interes da otkriju ontologiju tehnologije obostran,
Heidegger i transhumanisti razlikuju se ne samo u ocjeni karaktera tog “usuda otkrivanja”.
U postindustrijskoj refleksiji priroda nije samo numerički prikazana informacija, već i
fleksibilna informacija u stanju neprestane mutacije. U tom smislu postoji bitna razlika koju
možemo promatrati kao razliku u strukturi osjećaja kroz doba modernizma, postmodernizma
i mrežnog doba. Ključna važnost Avatara jest da u nečemu ipak transformira već utemeljen
imaginarij transhumanističkih mitologija. Poput Nintendove reklame i film Avatar priziva tu
mitologiju (ekspanzija na nove svjetove omogućena je translacijom uma na računaloavatara). No, Avatar materijalni svijet predstavlja ne samo kao digitalnu matricu, već i
Mrežu. Dok Nintendova reklama elaborira postmodernističku strukturu osjećaja, tipičnu i za
film Matrica, Avatar postojanje dvaju svjetova, prirodnog i informacijskog simulakruma,
predstavlja kao slobodni odabir društvene mreže. Znanstveno-fantastične zaplete koji
ideologiju problematiziraju kao manipulaciju informacijskom matricom, programom ili
kodom, zamjenjuje avatarska mitologija prirode kao mreže, još jednog sučelja za odabir
identiteta. Nova mitologizacija povratka prirodi upozorava na važnost zbilje i susreta u živo
koji su danas ugroženi socijalnim mrežama, mrežnim igrama uloga i drugim platformama
koje nude komunikaciju i/ili fikcionalizaciju zbilje.
Potvrdu za tu promjenu u strukturi osjećaja nalazimo i u reklami Avatar koju je Coca-Cola
lansirala iste 2009. godine. Reklama potvrđuje strukturu osjećaja aktualnog holističkog
transhumanizma kao paradoksalnog spoja tehnofobije i tehnofilije. Poruka reklame
42
komunicira na dvije razine. Na prvoj se nalazi gotovo luditski slogan: “Najsmislenije peer-topeer veze uspostavljaju se u živo”. No na drugoj, ikoničkoj razini poruka je sasvim drugačija
– susret u živo koji se desio slučajnim posezanjem za istom bocom Coca-Cole posluženom za
šankom restorana – spaja subjekte dvaju svjetova – prirodnog subjekta (mladića) i
imaginarno biće – trola iz igre World of Warcraft. To imaginarno biće kao i drugi avatari u
reklami treperavi su označitelji, bića koja neprestano osciliraju između dvaju svjetova,
digitalnog i materijalnog. Treperavi označitelji, izraz koji je uvela N. Katherine Hayles,
upućuju na sklonost digitalnih znakova metamorfozama. Ikonička reprezentacija treperi,
metamorfozira između fizičke osobe i njezinog grafičkog avatara (smjenjuju se trepereći trol
i lijepa djevojka).
Osim što reklama potvrđuje jednu strukturu osjećaja, ona upućuje i na antagonizme koji su
aktualni u tom avatarskom poimanju prirode i tehnologije. Dok se na denotativnoj razini
komunicira popularna kritika virtualnih prostora, na konotativnoj razini poruka je gotovo
suprotna. Gledatelja se upućuje kako treba imati povjerenja u virtualni prostor jer se
smislene, izravne veze mogu ostvariti i u mrežnim igrama uloga, između dvaju grafički
reprezentirana avatara. Drugim riječima, dihotomija virtualno/realno relativizira se na jedan
specifičan način – zbilja postaje jedna od mnogih mreža. Nematerijalna komunikacija u
virtualnim prostorima legitimira se tradicionalnom romantičnom vezom koja nastupa kao
veza fizičkih osoba u stvarnom svijetu, no nakon što su se one upoznale na Mreži. Brisanje
granice virtualno/realno prevladavanje je sukoba tehnofoba i tehnofila, onih koji smatraju
kako je potrebno vratiti se u fizički prostor i onih koji se druže na Mreži. No čini se da se to
brisanje granice između dvaju svjetova ipak zbiva na štetu virtualnog.
Reklama je povratak tradicionalnim vrijednostima zajednice koja više nije ekskluzivna prema
mrežnim virtualnim prostorima koji su očito postali mjesta socijalizacije, no ta se inkluzija
zbiva samo ukoliko ta mjesta ne dovode u pitanje tradicionalni poredak. (U tom smislu ova je
reklama tradicionalno-patrijarhalna verzijaHeinekenova socijalnog darvinizma, reklame u
kojoj djevojci koju glumi Jennifer Aniston mladić otima zadnju pivu s visoke police.)
Izjednačavanje virtualnog i stvarnog odvija se u obliku povratka konzervativnom poimanju
identiteta. Istovremeno ostaje simptomatično neizrečen subverzivni potencijal mrežnih
susreta, potencijal koji su primjerice imale zajednice homoseksualaca u rano doba Mreže.
Struktura odnosa u zbilji uistinu nije promijenjena virtualnim, bestjelesnim druženjem, već
suprotno – društvene mreže, kao socijalne platforme – postaju virtualne materijalizacije
konzervativne politike identiteta, koja naizgled pruža mnoge mogućnosti (političke, rodne,
43
kulturalne), no svaki od tih izbora definiran je središnjom neoliberalno-konzumerističkom
matricom. Ne samo da je partnera moguće upoznati i ukoliko se krećete na socijalnim
mrežama, već su i odnosi u materijalnoj zbilji strukturirani na jedan komodificirani način
društvenih mreža.[32] Izjednačavanje zbiljskog i virtualnog i u reklami nalazimo u obliku
retorike pripitomljavanja Mreže, pomirbe zagovornika odnosa u živo i zajednica koje su
Mrežu najavile kao alat transcendentiranja tradicionalnih društvenih poredaka, a to se
pripitomljavanje de facto zbiva i s Mrežom i mrežnim identitetima. Umjesto da avatari budu
fikcionalne, izmaštane reprezentacije svojih vlasnika, oni potvrđuju nedostatak imaginarne
distance koja bi trebala razdvajati zbiljske osobe i njihove virtualne dvojnike.
Imaginarnom prostoru se tako oduzima mogućnost negiranja, subverzije kiborške politike
kao mogućnosti dekonstrukcije politike identiteta koju u rano doba mreže predviđa Donna
Haraway. Upravo fikcionalni karakter nematerijalne osobe predstavlja mogućnost igranja
identiteta kao dekonstrukcije heteronormativnosti. “Radije bih bila kiborg nego božica” piše
Haraway, smatrajući rastjelovljenje politički revolucionarnim (Haraway, 1991: 162).
(Poznata humoristična sintagma o Internetu glasi: “na Internetu nitko ne zna da si pas”.) No
avatarski diskurs legitimacije društvenih mreža, imperijalističke reprodukcije postojećeg
poretka, negiranje je mogućnosti alternativnih identitetskih politika. Reklama uistinu
upućuje na jedan proces i na to da stvari nisu iste. No što taj proces negira jest mogućnost
da stvarine budu iste.
Budućnost društvenih mreža uistinu postaje budućnost platformskih politika koje
reproduciraju postojeće ekonomske odnose moći, nameću obaveznu identifikaciju i uvode
oblike cenzure. Postoji razlika između ranog doba Mreže i utopijskih vizija i današnje
strukture osjećaja. Ove dvije reklame upućuju na tu razliku. Dok su Nintendova reklama i
transhumanistička mitologija naglašeno fabricirale moć izmijenjene percepcije, u avatarskoj
mitologiji se komunicira sličnost Mreže i zbilje. Gradi se most između političkih modela
identifikacije (tehnofobije i tehnofilije). No susret sa strašnim trolom koji se otkriva kao
privlačna partnerica označio je transformaciju Mreže u Mrežu koja nije više način
savladavanja prirode, društvenog poretka, dekonstrukcije identiteta, već potvrda statusa
quo.
44
BILJEŠKE
[1] Treba li Internet pisati velikim ili malim slovom? Odluka ovisi o strukturi medija, razlici
starih i novih medija, o čemu će biti riječ u drugom poglavlju. Odluka dijela jezikoslovne
struke da se Internet piše malim slovom proizlazi iz nerazumijevanja i tretiranja Interneta
kao svakog drugog medija, a ne komunikacijskog kanala. Internet je vlastito ime Mreže
(“mreže svih mreža”). Internet pisan malim slovom odnosi se na bilo koju mrežu koja nastaje
implementacijom internetskih protokola. Odluka da se imenica piše malim slovom
obrazložena je potrebom da se imenuje medij, poput televizije, radija, itd. No Internet u tom
smislu i nije medij, na što upozorava Ognjen Strpić (2008). Više o ovoj temi može se saznati i
u raspravama na Usenet-grupi hr.sci.jezik. Uz termin Internet, ovdje ćemo se koristiti i
izrazom Mreža, u istom značenju.
[2] Kulturu radio-amatera Adorno i Horkheimer ipak moraju odbaciti jer su radijski amateri
još uvijek bili “odozgo organizirani” (1989: 128).
[3] Kako je cilj medijskih studija spriječiti pogrešne premise koje često ograničavaju kritičku
analizu, neki teoretičari medija zastupaju ideju kako bi se medijski studiji danas trebali
definirati kao softverski studiji (Fuller, 2008; Manovich, 2008). Softverski studiji bi se
temeljili na materijalnom opisu i analizi digitalnih medija od njihovih fundamentalnih razina
računarstva, nadalje, kako bi se proniknulo u proces kulturalnog transkodiranja pri kojem
“računalni sloj utječe na kulturalni” (Manovich, 2001: 63).
[4] Sadržaj pisma je govor, upozorava McLuhan, sadržaj novina je pisana riječ, sadržaj
telegrafa je tisak, sadržaj govora je misao, filma – roman, kazališna predstava ili opera, itd.
(McLuhan, 2008).
[5] Upravo kao što se pojednostavljeno razumijevanje Marxova djela zadržalo na
razumijevanju formule otuđenja. Radnik je, tvrde kritičari, u trgovinskim ekonomskim
odnosima sveden na stvar, otuđen (od proizvoda svojeg rada). No Marx je na više mjesta
zapisao kako je čovjek uvijek objektiviziran na neki način. Problem je što se u ovoj
objektivizaciji inzistira na prirodnosti odnosa rada i robe – rad postaje roba kao svaka druga,
dok ona to nije jer ona stvara višak vrijednosti na čemu se temelji kapitalizam (o čemu je
Marx pisao u eseju “Nadnica, vrijednost, profit”).
[6] McLuhan upozorava na mračnu stranu tehnološkog, mogućnost da se postane pijunom u
rukama tehno-medija. “Čovjek ne predstavlja više od spolnih organa svijeta strojeva, kao što
pčela predstavlja spolne organe svijeta biljaka jer u konačnici funkcija čovjeka je da stroju
45
omogućuje da se oplođuje i razvija nove i nove oblike”, tvrdi McLuhan (2008: 45). Iako svijet
strojeva uzvraća čovjekovu ljubav, nudeći nam ekstenziju središnjeg živčanog sustava, zbog
nezaštićenosti tog živčanog sustava sam “kornjačin oklop”, medijska struktura, može se
okrenuti protiv čovječanstva i postati “zloban” (McLuhan, 2008: 45). Proučavanje medija
tako se nameće kao temeljna strategija preživljavanja u tehnologiziranim društvima koja su
uglavnom nesvjesna moći medija. (McLuhan je smatrao kako tek umjetnici mogu naslutiti
promjene, dok je drugima temeljni spoznajni alat teorija medija.) Takvo poimanje povijesti,
svijesti, kulture i društva kao tehnoloških proizvoda rezultiralo je ne samo
tehnodeterminizmom, već i primitivističkim i evolucionističkim zaključcima (McLuhanova
teza “nazadno je nadmoćno”) koji ignoriraju političke, ekonomske i kulturalne uvjete
tehnologijske moći.
[7] Termin tehnološki determinizam uveo je teoretičar Thorstein Veblen 1920. godine, iako
je ideja starija. (Murphie/Potts, 2003: 12)
[8] Walter Ong u studiji Orality and Literacy: The Tehnologizing of the World iz 1982.
godine definira psihodinamiku kao “kretanje uma”, oblikovanje uma u različitim
strukturama pismenosti i usmenosti. Ong je razlikovao psihodinamiku usmenosti,
psihodinamiku pismenosti i psihodinamiku elektroničkih medija koji predstavljaju svojevrsni
povratak usmenosti, pa Ong piše o televiziji kao mediju “druge usmenosti”.
[9] Marx i Engels tu ulogu intelektualca interpretiraju kao ulogu determiniranu ekonomijom
slobodnog vremena. U Njemačkoj ideologiji stoji: “Podjela rada, koju smo već prije zatekli
kao jednu od glavnih sila dosadašnje historije, ispoljava se sada i u samoj vladajućoj klasi
kao podjela duhovnog i materijalnog rada, tako da unutar te klase jedan njen dio istupa u
svojstvu mislilaca te klase (njeni aktivni konceptivni ideolozi, koji čine glavnim izvorom svoje
prehrane stvaranje iluzija te klase o samoj sebi), dok se drugi prema tim mislima i iluzijama
drže više pasivno i receptivno jer su oni u stvarnosti aktivni članovi te klase i imaju manje
vremena za to da stvaraju iluzije i misli o samima sebi. (Marx/Engels, kurziv KPV, 1979: 321-
322)
[10] U postindustrijskim društvima dolazi do pomaka od proizvodnje prema uslugama i
informacijama, te više nije ključno posjedovanje proizvoda, već informacija. To potiče
Daniela Bella da u studiji The End of Ideology (1960) zaključi da živimo u doba kraja
ideologija gdje se ljevica i desnica na Zapadu slažu oko osnovnih političkih pitanja, i gdje su
demokracija i kapitalizam trijumfirali. No, iako živimo u postindustrijskom društvu, to ne
znači kraj sukoba i društvenih kriza. Francuski sociolog i Castellsov učitelj, Alain Touraine
46
primjećuje kako je odnos između kapitala i rada nadomješten odnosom tehnokracije
(posjednika važnih informacija i znanja u korporacijama i državama) i civilnog društva, tj.
građana (Touraine, 1998).
[11] Tu je Hakim Bey puno manje mitologizirao prirodu. Iako i Bey i Zerzan primjećuju kako
živimo u Matrici, da nam je zbilja na neki način nametnuta, Zerzan to stanje poistovjećuje sa
simboličkim poretkom, civilizacijom, dominacijom Smisla; dok Bey nametnutost vidi kao
posljedicu određene ideologije. Kapitalizam zapadnog društva stvara odvojenost, a ne neki
simbolički poredak. Za Zerzana problem je toliko općenit da ne može imati veze s
konkretnim političkim sustavom, to je problem pojedinca kojeg on sam mora i riješiti. S
obzirom da je već uporaba jezika stvorila društvene podjele i otuđenost, u renesansi i
suvremenoj Americi, za Zerzana u osnovi prevlada isti problem.
[12] Konačan oslonac ideologijskog užitka je Lacanova fantazma, manjak u Drugome.
[13] Način na koji neke kulture konceptualiziraju svoja iskustva, temelj je istraživanja
kognitivne lingvistike. Za Georgea Lakoffa, Marka Johnsona i Marka Turnera “opće
konceptualne metafore” neophodne su u razumijevanju temeljnih pojmova (života, smrti,
vremena). Iako su metafore nesvjesne, a njihovo korištenje automatizirano, možemo
primijetiti kako postoje stalni odnosi između “izvornih” i “ciljanih domena”. Te odnose
Lakoff naziva “mapiranjem”, pri čemu se aspekt ciljane ideje, razumijeva u terminima
drugog aspekta, ili izvora. (Vidi studije: George Lakoff i Mark Johnson: Metaphors We Live
By; George Lakoff i Mark Turner: More than a cool reason. A field Guide to Poetic
Metaphor.)
[14] Riječ ludit potječe od engleskog termina koji se odnosio na tekstilce koji su u
devetnaestom stoljeću uništavali tkalačke strojeve jer su radnicima oduzimali posao
(Koroman, 1999). No danas se izgubio društveni kontekst koji je ipak bio presudan za otpor
tehnologiji engleskih tekstilnih radnika. Radnici se nisu doslovno pobunili protiv strojeva,
već protiv društvenih uvjeta u kojima su postali višak, ekonomski i kulturalno
deprivilegirani.
[15] U tom su smislu tipične emisije Branimira Bilića, poput one “Mediji i gaženje ljudskog
dostojanstva” (HRT 1, Puls Hrvatske, 10. 10. 2011.).
[16] Za Postmana, koji je politički konzervativac, zdravo društvo je bilo doba osamnaestog
stoljeća, kojeg naziva dobom posloženog špila karata. “Ne treba se čuditi”, dodaje Postman
47
“što nam je osamnaesto stoljeće podarilo nove standarde izvrsnosti u korištenju razuma, o
kojima najuvjerljivije svjedoče radovi Goethea, Voltairea, Diderota, Kanta i Humea i drugih”
(Postman, 2010). Naravno, Postman nije imao namjeru raspravljati o feminističkom pitanju,
već duhovnoj usmjerenosti, kontroli i moralnoj transparentnosti. No može li se o tome uopće
raspravljati ukoliko je očito kako je to društvo ekskluzivno?
[17] Tehnopol je, piše Postman, oblik kulturalnog AIDS-a, zbog čega bi ovaj akronimom
trebali koristi i za sindrom manjka antinformacije. Opet slično, zbog bombardiranja
informacijskim virusom i pada obrambenog sustava, Miroslav Radman upućuje apel za
osnivanje Svjetske organizacije za kulturno zdravlje jer se danas trebamo liječiti od
kulturnih bolesti (2010).
[18] Prije napada na Discovery Channel Lee je objavio listu zahtjeva, u kojoj je između
ostalog pisalo: “Discovery Channel i njegovi pripadni kanali MORAJU u svojim udarnim
terminima dnevno emitirati programe koji se temelje na romanu Daniela Quinna My
Ishmael, stranice 207-212… Naglasak mora biti stavljen na to kako ljudi mogu živjeti BEZ da
rađaju prljavu ljudsku djecu s obzirom da već postojeća nastavljaju zagađivati i sama
predstavljaju zagađenje” (Walker, 2010).
[19] Priroda je za Jacquesa Lacana Realno, “jedan od triju poredaka putem kojeg svi
psihoanalitički fenomeni mogu biti opisani” (Evans, 1996: 163). Lacan Realno definira kao
čvrstu jezgru koja se opire svakoj simbolizaciji, a upravo zato što nema nikakve
karakteristike, proizvodi niz efekata. “Realno je nemoguće”, tvrdi Lacan, “jer ga je
nemoguće integrirati u simbolički poredak” (Evans, 1996: 163). Realni objekt (Lacan ga
naziva objet petit a) čista je praznina koja proizvodi žudnju.
[20] Slavoj Žižek tumači kako se “objet petit a, manjak, preostatak Realnog koji stavlja u
pokret simboličko kretanje”, često odabire gotovo slučajno jer on “po sebi nije ništa
posebno” (Žižek, 2002: 220), zbog čega ga Žižek naziva “MacGuffin”, prema jednom
bezvrijednom objektu u filmu Alfreda Hitchcocka, koji ima jedino ulogu da pokrene priču
(2002: 220).
[21] Nije li, pita se Žižek, referirajući se na Petera Singera koji je zaključio kako je bolje
ubiti staricu nego životinju, konačna istina antispecizma ona da je naš svijet ljudskih prava
ujedno i svijet životinjskih prava? (Žižek, 2008b).
[22] Istovremeno, Jensenova knjiga je duboko određena američkom popularnom kulturom,
48
televizijskim serijalom Ratovi zvijezda i kompjutorskim igrama (na koje se odnosi i njezin
naslov).
[23] Diskurs Mreže kao granice cyber-prostor prikazuje kao mjesto za individualca,
uglavnom muškarca. Magazin Wired, zaslužan za oblikovanje diskurzivnih znanja o
tehnologiji, često su uspoređivali s časopisom Playboy.
[24] Transhumanističke ideje inspirirale su umjetnost. Umjetnik koji djeluje pod imenom
Stelarc, svoj je umjetnički projekt posvetio transhumanizmu. Najveći je (obostrani) utjecaj
pokret ipak imao na znanstvenu fantastiku, pogotovu na cyberpunk romane i filmove.
[25] Aleksej Gastev bio je direktor moskovskog Centralnog radničkog instituta. Istraživao je
učinkovitost rada i obučavao radnike da izvode mehaničke operacije na najučinkovitiji način.
Instalacijska metoda je i oblik društvenog inženjeringa, oblikovanje osobnih automatiziranih
ponašanja kroz “biološka podešavanja”, “kulturalna podešavanja”, itd. Gastev je djelovao
pod nadzorom Lenjina i uz blagoslov revolucije. Staljinizam će odbaciti ideju “društva kao
stroja”. Nakon dolaska Staljina na vlast 1924. godine i avangardne prakse u umjetnosti će
biti kritizirane kao dekadentni formalizam. Žižek će zbog tog obrata provokativno zaključiti
da je “staljinizam spasio čovječnost čovjeka” (2007).
[26] Izraz tehnologija koji označava sistem mehaničkog i industrijskog umijeća, do
industrijskog doba zapravo je značio vještinu (grčka riječ tehne, a latinska arsodnose se na
umijeće, vještinu).
[27] Metropolis je urbana distopija 2026. godine, no to je prije svega reprezentacija
fordističkog društva duboke klasne podjele između radnika i industrijalaca. Glavni negativac
je industrijalac Fredersen koji uz pomoć korumpiranog znanstvenika, stvara robota Mariju.
Robot je nalik na radnicu koja zastupa mirno rješenje klasnih sukoba i propovijeda dolazak
Krista, Medijatora.
[28] Produktivna žudnja, upozoravaju, može se razumjeti ne uz pomoć “edipovskog teatra”,
već Marxove političke ekonomije i Freudove psihoanalize kao ekonomije žudnje.
[29] Društveni projekt Grafedia datira iz 2005. godine. Grafedia materijalni svijet želi učiniti
klikabilnim, pozivajući pojedince da stvaraju poveznice među dvama svjetovima. Bastardni
su oblici virtualno-materijalnog grafit na zidu s porukom click here ili zapaljena cigareta s
ispisanom mrežnom adresom.
49
[30] Tamno mjesto koje optimistična vizija skladnog civilizacijskog prevladavanja jaza
između tehnologije i prirode u filmu Avatar zaobilazi, okosnica je filma Igrač(Gamer) Marka
Neveldinea i Briana Taylora. Neveldine i Taylor obrazlažu biopolitičke aspekte rastjelovljene
politike mreža, gdje se socijalna transformacija zbiva u sferi klase i roda (a ne rase). Slayer i
Society – kao medijski posredovani spektakli dvije su verzije mrežnih igara uloga koje se
sada odvijaju u stvarnom svijetu (neka vrsta virtualne zajednice Second life i kompjutorske
igre The Sims) u kojima igrači (kontrolori) upravljaju avatarima (deprivilegiranim ljudima).
Kao Avatarovantipod Igrač je distopijska verzija vladavine Mreža u kojoj moć određuju
strukture i odnosi između mreža.
[31] “Po-stava znači ono sabiruće imenovana stavljanja, koje čovjeka postavlja, tj. izaziva, da
ono zbiljsko na način naručena postavljanja otkriva kao ‘ostavu’” (Heidegger, 1977: 234), ili
doslovno smočnicu.
[32] Reklama se referira i na praksu lociranja mobitela prijatelja u fizičkom svijetu uz pomoć
tehnologije za satelitsku navigaciju.
50
II. POSTOJI LI POLITIKA OTPORA NAKON
DECENTRALIZACIJE?
MEDIJ
Naravno, pitanje postavljeno u naslovu ovog poglavlja je paradoksalno. Kako možemo
sumnjati u političke potencijale sustava koji jednu centraliziranu masmedijsku komunikaciju
pretvara u decentraliziranu? Povjerenje u demokratske potencijale Mreže proizlazi iz
arhitekture koja omogućava da se svako računalo poveže sa svakim računalom u Mreži. Ovaj
je strukturalni pomak za mnoge označio početak ere demokratizacije medija. Kako bismo
uopće postavili pitanje iz naslova, neophodno je obrazložiti kako su to mediji postali
decentralizirani. (Danas se još uvijek susrećemo s banalnim pitanjima poput onog “tko je
vlasnik Interneta?”)
Temeljni pojam, medij, razumijeva se u užem i širem smislu. Šira definicija medija, koja je u
vezi s originalnim značenjem termina (mediji dolazi od imenice medium, od lat. medius –
srednje, posredujuće), odnosi se na svaki izraz, kanal komunikacije koji je posrednik nekog
značenja. U širem, netehnološkom značenju u kojem ovaj izraz koristi i semiotika, mediji su
svi oblici komunikacije koji prenose određene kodove komunikacije putem nekog kanala;
tako se i govor, pisanje, geste, izrazi lica, odjeća, gluma i ples, pa i prometni znakovi
smatraju medijima komunikacije.[1] U užem, tehnološkom smislu mediji su sredstva
komunikacije omogućena tehnološkim razvojem (materijalnim uređajima, aparatima
prijenosa) i institucijama povezanima s tim tehnologijama. Formiranje medija televizije i
radija povezano je s akustičko-optičkom tehnologijom, ali i s institucionalnim okvirom.
Posljednjih šezdesetak godina medijski su studiji analizirali medije upravo u tom smislu,
proučavali su tisak i tiskane medije, fotografiju, oglašavanje, kinematografiju, radio i
televiziju, izdavaštvo itd. Medijski su se studiji tako bavili institucijama i materijalnim i
kulturalnim proizvodima tih institucija: oblicima i žanrovima vijesti, filmskim žanrovima,
sapunicama, itd. (Lister i dr., 2003/2009). No digitalni mediji i Mreža dovode u pitanje
definiciju medija. Riječ je o medijima koji više nisu mediji u institucionalnom smislu, a
njihovi proizvodi nisu proizvodi institucija. Čak i strukturalno Mreža uvodi pomutnju u
razumijevanje pojma medij. Medijski studiji su razlikovali masmedije ili medije masovne
komunikacije, kao što su tisak, radio i televizija od komunikacijskih medija, kao što su
telefon i telegraf. Dok masmediji komunikaciju oblikuju kao komunikaciju od centra
(središnje institucije) prema periferiji (korisnicima), komunikacijski mediji omogućavaju
51
izravnu komunikaciju korisnika, jedan na jedan[2]. No Mreža je prvi medij koji je
istovremeno i komunikacijski medij i masmedij. Mreža je masmedij s obzirom na masovnost
poruka i publike, a istovremeno je i komunikacijski kanal jer omogućava korisnicima da
uspostave direktnu komunikaciju bez posredovanja centralnog čvorišta.
DIGITALNI MEDIJ
Ovdje se služimo jednim netipičnim opisnim terminom digitalni mediji i Mreža koji se odnosi
na ono što medijski studiji nazivaju novim medijima, komunikacijsko-informacijskim
tehnologijama, računalno posredovanom komunikacijom, interaktivnim medijima. Postoje
problemi s mnogim terminima koji su ipak u upotrebi. Računalno posredovana komunikacija
termin je koji se ograničava na jedan tehnološki uređaj, dok je danas u upotrebi mnogo
uređaja za produkciju, reprodukciju i odašiljanje digitalnih podataka. Termin novi mediji je u
prednosti jer plural naglašava da je riječ o raznim praksama, procesima i uređajima. Najveći
nedostatak termina novi mediji jest da implicira ideju društvenog progresa putem progresa
nove tehnologije i medija. Ako uzmemo u obzir da je svaki medij jednom bio nov,novost ovih
medija počiva jedino na činjenici da se oni pojavljuju i razvijaju u našoj suvremenosti (ali i to
je već upitno, s obzirom na starost digitalne tehnologije). Problem je to šireg svođenja
spoznajno-teorijskih pitanja o karakteru društva novih medija na pragmatičku definiciju
aktualnosti (Paić, 2008: 75), gdje se već svaki novi medijski žanr čini revolucionarnim. Već
tvorac izraza mediologija Regis Debray piše: “mediologija bi željela osvijetliti funkciju
medija, ali izbjegavajući opsjednutost današnjim medijima” (1999: 32).
U novomedijskim studijima nekoliko je teorijskih diskursa i termina opterećeno problemom
pragmatizma aktualnosti i ideologijom aktualnog. Najproblematičniji je diskurs
interaktivnosti. Termin je u potpunosti izgubio vezu s originalnim značenjem, pa se
interaktivni mediji izjednačavaju s digitalnim medijima.[3] Kako je nemoguće pasivno igrati
kompjutorsku igru ili kretati se Internetom, interaktivni mediji smatraju se inicijatorima
procesa demokratizacije medija. No jedino što sa sigurnošću možemo zaključiti dok
promatramo korisnike tzv. interaktivnih medija, interaktivnih igara, interaktivnih (hiper)
tekstova ili interaktivnih mrežnih stranica, jest da su oni aktivni na jedan mehanički način.
Kinetiku ruke i kursora (miša) ne možemo izjednačavati sa sudjelovanjem u izvedbi. Igrajući
igru ili čitajući tekst, čitatelj i igrač uvijek na neki način sudjeluju. Interaktivnost je
vrijednosna kategorija čak i kada ne podrazumijeva demokratizaciju medija već i suprotnu
kvalifikaciju. Upravo zbog navodne aktivnosti publike (interakcije igrača sa svijetom igre)
52
kritičari će upozoravati na opasnosti interaktivnih medija. Slični problemi opterećuju i
termine hipertekst, otvorenost, sudjelovanje, opća međupovezanost. Termin hipertekst
odnosio se na korpus književnih djela koja su se pojavila početkom devedesetih godina
prošlog stoljeća. Kod ovog je termina lako uočiti pragmatičnu ideologizaciju koja prati
kooptaciju tehničke terminologije u okvir humanističkih znanosti. Hipertekstualna teorija je
nelinearnu organizaciju smatrala prirodnijom organizacijom podataka, zbog čega se dolazi
do radikalnih pragmatičnih zaključaka kako je “tiskani okvir” bio “neadekvatan” za velika
književna djela poput romana Jamesa Joycea (Bolter, 2001: 152).[4]
Ukratko, postoji niz termina koji se više-manje odnose na isto. Složeni termin digitalni mediji
i Mreža omogućava nam da naglasimo kako su dva trenutka u novijoj povijesti redefinirala
medije. Posljednjih dvadesetak godina obilježio je Internet, Mreža svih mreža, no paradigma
je definirana i starijim procesom digitalizacije iako se ta distinkcija često zanemaruje.
Termin digitalni medij je tehnološki precizan jer apostrofira onu temeljnu razliku novih i
starih medija. No termin nije dostatan da opiše ukupnu promjenu jer je osim digitalizacije,
za tu promjenu važna i mrežna paradigma, mrežni protokoli, platforme, i uopće mrežna
struktura. No prvo, što uopće znači digitalni znak? Da bi znak bio digitalan on mora biti
numerički reprezentiran, građen od digitalnog koda koji je i temelj njegove fleksibilnosti.
(Znak može biti konvertiran u binarni kod, no numeričke vrijednosti mogu biti i u
decimalnom sustavu, 0-9.) Sva ostala obilježja proistječu iz numeričke reprezentacije.[5]
To da su digitalni tekst, zvučni zapis ili fotografija numeričke reprezentacije (a ne fizički
objekti) znači da “mogu biti formalno (matematički) opisani” i da su “podložni algoritamskoj
manipulaciji” (Manovich, 2001: 27). Analogni podaci vezani su uz fizički objekt, dok su
digitalni dematerijalizirani. Kako su digitalni objekti samo nizovi brojeva na tvrdom disku,
oni su manipulativni, “programabilni” (Manovich 2001: 49). Ključna karakteristika
digitalnog znaka koja omogućava fleksibilnost jest dematerijalizacija znaka. Novomedijski
znakovi su objekti koji su dematerijalizirani, odvojeni od svojih fizičkih oblika kao npr. knjiga
od tiska, fotografija od negativa, film od role, itd. Michael Heim piše o revoluciji pismenosti
jer su kod digitalnog teksta elementi enkripcije odvojeni od samog fizičkog sloga, što
omogućuje lako mijenjanje, automatizaciju i neposrednost pisanja (Michael Heim, 1987). N.
Katherine Hayles digitalne znakove naziva treperavim označiteljima zbog njihove
“tendencije prema neočekivanim metamorfozama, utišavanjima i disperzijama” (Hayles,
1999: 30). Znak je postao manipulativan, programabilan.
Razlike digitalnog i analognog znaka najvidljivije su u sferi ikoničkih znakova koji su zbog
53
svoje sličnosti s objektom kojeg reprezentiraju uvijek imali privilegirani status prirodnih
znakova. Lažna fotografija mrtvog Osame bin Ladena ilustrira razne mogućnosti
manipulacije digitalnim objektom. Iako je političkom odlukom zabranjeno objavljivanje
fotografije, ona je na neki način publicirana, jer iako je riječ o lažnoj fotografiji ona vjerno
prikazuje ranjavanje Osame bin Ladena. Film i fotografija su danas ušli u novu fazi
artificijelne ikoničke reprezentacije jer su digitalne snimke samo predlošci za animaciju,
kako upozorava Manovich, pa hollywoodski filmovi ne samo da omogućuju postprodukciju,
naknadnu obradu slike, već omogućavaju udvojenu percepciju.
Walter Benjamin je snimatelja opisao kao kirurga koji ne zadržava distancu prema
predmetu, kao što to čini slikar, već duboko prodire u tkivo (Benjamin, 1986). Zanimljivo je
kako je proširenje percepcije zbiljskog svijeta, hiper-realizam prizora Benjamin nazvao
iluzionizmom. Od doba mehaničke reprodukcije i snimatelja kao kirurga koji secira tijelo
pacijenta, promijenio se status ikoničkih znakova. Snimatelj je kirurg, jer mu je omogućeno
da uđe u mikro i makro svjetove, na što je upozoravao Benjamin. No danas je snimatelj
iluzionist i u drugom smislu. Stvarni prizor koji se odvija pred kamerom uklopljen je u
grafičku animaciju koja prizor već smješta u fantastični postprodukcijski kontekst. Na
snimanju filma Avatar 2009. godine, koji je i uveo ovu inovaciju, snimatelj promatra glumce
koji se nalaze pred plavim zaslonom, no istovremeno putem kamere on ih već promatra u
fantastičnom okviru. (S druge strane, onaj umjetni osjećaj koji ima glumac dok glumi za
kameru, na koji je upozoravao Benjamin, sada je još jači.) Stvarnost koja je prikazana ne
samo mikro i makro svjetovima, već i iluzijom fantastičnog konteksta, konkurira zbilji što će
biti razlog pesimizma Jeana Baudrillarda i Paula Virilioa, koji o postmoderni pišu kao eri
krize percepcije.
No, dok se kritika digitalne kulture uglavnom zadržava na reprodukciji digitalnog znaka,
digitalni film i fotografija označili su duboke promjene u procesu proizvodnje. Pored
terminološke nejasnoće i pragmatičnog pristupa, ozbiljan problem medijskoj teoriji
predstavlja i (ne)razumijevanje opsega promjena u eri digitalnih medija na što je upozorio
Lev Manovich u svojoj studiji The Language of New Media (2001). Popularno razumijevanje
povezuje digitalne medije uglavnom s korištenjem kompjutora (mobitela, i drugih digitalnih
uređaja) za distribuciju i prikazivanje, no ne i uz produkciju. No objekti reproducirani u
fizičkom obliku, nastali su na računalu, njihova je produkcija nezavisna od tih fizičkih oblika
kao npr. fotografija od tiska, knjige, role filma itd. Za razliku od starih medija, digitalni
mediji zahvaćaju i uključuju gotovo sve ranije medije. Danas su svi mediji novi mediji, jer se
proizvodnja konačnog artefakta odvija u digitalnom okružju.
54
Većina kritičara iluzionizma novih medija ne primjećuje kako računalo postaje univerzalni
alat za produkciju, što korisnike stavlja u poziciju producenata. Dok se isticanje
interaktivnosti ograničava na razumijevanje (navodno aktivne) konzumacije, ono što je
uistinu revolucionarno nalazimo u sferi proizvodnje. Digitalna produkcija fotografije i filma
znači još veću emancipaciju artefakta od aure, njezine jedinstvenosti, singularnosti u
prostoru i vremenu. Mehaničku reprodukciju koju su Adorno i Horkheimer smatrali
odgovornom za standardizaciju potrošnje (neposrednom posljedicom standardizirane
industrijske proizvodnje), unifikaciju i industrijalizaciju kulture, Benjamin je pozdravio kao
mogućnost novog utemeljenja umjetnosti. Umjetnost u doba mehaničke reprodukcije,
podsjeća Benjamin, nalazi utemeljenje u politici, što je demokratizirajući potencijal, iako
ona, sada otrgnuta od rituala, može poslužiti i u totalitarne svrhe (tu je Benjamin
apostrofirao fašizam i propagandu). Iako se uglavnom ističe mogućnost manipulacije u sferi
potrošnje znakova, zanemaruje se digitalizacija kao demokratizacija ne samo konzumacije,
već i proizvodnje medija.
Nalazimo dvije tendencije u političkim procesima medijske demokratizacije. U eri digitalnih i
mrežnih znakova pratimo promjenu u sferi proizvodnje znakova i u sferi distribucije znaka.
Specifična proizvodnost tendencija je digitalnih znakova, a proizlazi iz njihove numeričke
reprezentacije. Dok je fiksirani artefakt linearan i sekvencijalan (što primjerice znači da
tekst podrazumijeva čitanje od stranice do stranice), unificiran (svaka stranica izgleda isto),
digitalni artefakt je fleksibilan, a njegovim je izgledom moguće manipulirati. Specifičnost je
digitalnog teksta da su sve faze proizvodnje – stvaranje, pohranjivanje i distribucija teksta –
u rukama korisnika. Drugo obilježje politike znakova jest distribuiranost, a vezana je uz
Mrežu kao distribuirani dijagram.
MREŽA KAO DISTRIBUIRANI DIJAGRAM
Nakon procesa digitalizacije podataka koji je znak transformirao iz materijalnog u
nematerijalni, numerički i fleksibilni (treperavi) znak, od kraja osamdesetih godina prošlog
stoljeća svjedočimo transformaciji znaka prema decentraliziranoj arhitekturi Mreže.[6]
Mnogi autori digitalizaciju i umrežavanje smatraju homogenim i srodnim fazama razvoja
jednog te istog medija. Manuel Castells je primjerice izdvojio tri osnovne karakteristike
Mreže. To su fleksibilnost, odsutnost zapovjednog središta i maksimalna autonomija svakog
čvorišta (Castells, 2003: 19-47). No fleksibilnost je obilježje svih digitalnih znakova i nije
nužno povezana s Mrežom (digitalni podaci mogu biti pohranjeni na računalu ili nekom
55
drugom uređaju), dok digitalna paradigma ne podrazumijeva Mrežu (odsutnost zapovjednog
središta, niti maksimalnu autonomiju svakog čvorišta).
Ako je za digitalni znak odlučna numerička reprezentacija, zbog koje je znak treperav,
fleksibilan, modularan, varijabilan, itd., mrežni znak je distribuirani označitelj za čije je
oblikovanje odlučna arhitektura Mreže. U izvrsnoj studiji Protocol. How Control Exists after
Decentralization Alexander R. Galloway Mrežu opisuje kaodistribuirani dijagram. Izraz
dijagram Galloway preuzima u onom značenju u kojem ga koristi Gilles Deleuze, a koji ga i
sam preuzima od Michela Foucaulta. Svako društvo ima svoj(e) dijagram(e), tvrdi Deleuze,
no dijagrami suvremenih društava (Deleuze će tek kasnije u eseju “Postsktriptum…”,
koristiti izraz “društva kontrole”) razlikuju se od dijagrama disciplinarnih društava koje je
opisao Foucault (Deleuze, 2006: 35). Tu razliku, tvrdi Galloway, utjelovljuje Mreža kao
distribuirani dijagram, odgovoran za definiciju novog ideološkog aparata kontrole.[7]
Dijagram kao apstraktni stroj, nije više Foucaultov Panoptikon, “već mapa, kartografija koja
supostoji s čitavim društvenim poljem” (Deluze, 2006: 34). Ta kartografija se danas nalazi
utjelovljena u Mreži kao strukturalnom obliku bez centra (Galloway, 2006b: 3). U eseju
“Postskriptum uz društva kontrole” (1990) Deleuze će detaljnije uputiti na to kako su
disciplinarna društva bila temeljena na ograđenim prostorima od kojih je svaki imao svoja
pravila (tvornica, bolnica, škola, napose zatvor), dok će u društvima kontrole različiti
mehanizmi kontrole biti zapravo neodvojive varijacije jednog te istog numeričkog jezika. U
takvim društvima moć se prakticira kao dozvoljavanje ili odbijanje pristupa informacijama.
Odlučno za razumijevanje načina na koji kontrola opstoji nakon decentralizacije, načina na
koji numerički jezik uvjetuje sudbinu subjekata, jest razumijevanje strukture distribuiranog
dijagrama. “Svaki čvor u distribuiranoj mreži može uspostaviti komunikaciju s drugim
čvorom, bez da se prijavljuje hijerarhijskom posredniku” tumači distribuiranu strukturu
Galloway (2006b: 15). Distribuirana struktura Mreže nije nešto dovršeno i nepromjenjivo.
No ova direktna komunikacija dvaju računala preoblikovala je suvremenu komunikaciju u
vodoravnu, nehijerarhijsku (engleski izraz je peer to peer) komunikaciju. Temelj ove
strukture su protokoli, prvenstveno TCP i IP protokoli (engl. Transmission Control Protocol,
Internet Protocol) koji omogućavaju odašiljanje podataka od jednog računala do drugog
preko Mreže. Njihov dizajn omogućava da svaki kompjutor ili mreža mogu “razgovarati” sa
svakim drugim – stvarajući nehijerarhijske odnose (Galloway, 2006b: 8). Informacije na
Mreži ponekad jesu kontrolirane, a tomu najbolje svjedoči “veliki kineski vatrozid” koji se
služi blokiranjem IP adresa na mrežnim serverima, DNS filtriranjem i preusmjeravanjem,
filtriranjem ključnih riječi, filtriranjem TCP paketa i sličnim ograničenjima
56
(Zittrain/Edelman, 2003). Neke točke Interneta mogu biti kontrolirane, no to se teško može
učiniti, a da se ozbiljno ne zadire u ona prava i slobode na kojima počivaju zapadne
demokracije.
Manuel Castells Mrežu je nazvao decentraliziranim medijem, dok Galloway upozorava kako
Mreža nije decentralizirani sustav već distribuirani sustav, jer ne postoje obavezna čvorišta,
već poruka može putovati različitim putovima. Decentralizirani sustav možemo zamisliti kao
sustav zračnog prometa, gdje neke točke služe kao centralna čvorišta koja preusmjeravaju
promet. Distribuirani sustav bio bi sličniji međunarodnom sustavu autocesta (Galloway,
2006b: 31-32), gdje je ključno da se različitim putovima može stići do cilja. Pitanje je
možemo li rutere tretirati ipak kao relativno fiksne točke u mreži, ili je uistinu riječ o
distribuiranom sustavu ako i te točke promatramo kao točke koje je moguće zaobići? No
ključno je da više ne možemo govoriti o centraliziranom sustavu.
Popularno razumijevanje Mreže, kao i kritike Interneta koje smatraju kako je on konačna
potvrde vladavine masmedija, problematične su ukoliko uzmemo u obzir duboke promjene u
strukturi medija. Internet jest medij u tehnološkom ali ne i institucionalnom smislu. Iako
institucionalni mediji mogu biti zastupljeni na Internetu, svatko spojen na Internet može
komunicirati i objavljivati, Mreža je neinstitucionalni medij. Mreža je u tom smislu sličnija
telefonskoj mreži, nego masmedijima jer svatko spojen na Internet može uputiti i primiti
poziv. Nespecifičnu ulogu Mreže kao medija komentirao je Mark Poster parafrazirajući
Heideggerovu misao o ulozi tehnologije. “Internet je sličniji društvenom prostoru nego
kakvoj stvari; njegovi su učinci sličniji učincima Njemačke nego učincima čekića” (Poster,
1996). Mrežna komunikacija bliska je otvorenosti izravnog razgovora, akustičnom prostoru
koji je Marshall McLuhan opisivao kao prostor u kojem se informacija ne javlja s nekih
čvrstih položaja već odasvud. Za McLuhana to je bio svijet glazbe, mita, potpune
uronjenosti, no televizija koju je slavio McLuhan zapravo ne omogućuje izravni odgovor.
Televizija je medij prisluškivača i nijemih zrikala, zaključuje Paul Levinson, zbog čega je tek
Internet od globalnog sela napravio “časnu metaforu”, a od “zrikala” sudionike (Levinson,
2001: 79). Centralizirani masmediji (televizija, radio, novine) omogućuju odašiljanje
ograničenog broja poruka (iz centra) homogenoj masovnoj publici, dok decentralizacija
donosi višestrukost poruka i izvora (Castells, 2003).
Umnažaju se poruke i izvori, što postaje temelj predodžbe o kaotičnom Internetu, no
Internet je krajnje kodificirana, protokolarna Mreža, što je vidljivo i iz opisa Alexandera R.
Gallowayja. Temelj razumijevanja Mreže kao medija otpora jest činjenica da je Mreža prvi
57
medij koji integrira komunikaciju i produkciju, konzumaciju i distribuciju. Mreža je spoj
komunikacijskih medija i masmedija, zbog čega Manuel Castells u svojoj posljednjoj studiji
piše o masovnim samokomunikacijama. Komunikacija je masovna, što znači da može
doprijeti do globalne publike, ali je to ujedno i samo-komunikacija jer korisnici sami kreiraju
poruke i definiraju primatelje (Castells, 2009: 55). Promjena strukture medija toliko je
dramatična da bismo u doba centraliziranih medija bili u sličnoj situaciji jedno ako bismo svi
posjedovali tiskarski stroj ili telefon koji se pretvara u radio, upozorava Clay Shirky (2009).
Mreža je medij u kojem subjekti istovremeno konzumiraju i proizvode, čitaju i pišu. “Svaki
puta kada Mreži pristupi jedan konzument, pristupio je jedan proizvođač”, tumači Shirky.
JESU LI YOUTUBE SNUFF-FILMOVI UNIVERZALNOST BEZ TOTALITETA?
Tri su razdoblja kritičke refleksije o Mreži i elaboracije njezinih političkih potencijala
obilježena dualizmom za i protiv Mreže. Rano doba virtualnih zajednica utopijsko je doba
Mreže kao informacijske autoceste, demokratizacije javnog prostora putem distribuirane
horizontalne strukture medija. Taj je optimizam krajem devedesetih godina prošlog stoljeća
smijenilo internetsko usporavanje, opći defetizam potaknut kolonizacijom Mreže tržišnom
logikom. Razloge za pesimizam mnogi i danas nalaze promatrajući društvene mreže koje,
čini se mnogima, služe samo za razmjenu besmislenih virtualnih darova. Procjenjuje se,
primjerice, kako je trgovinom virtualnih darova 2010. godine Facebook ostvario promet od
petnaest milijuna dolara ili tri dolara po svakom korisniku (Filloux, 2010).
Ipak, kada su već rani implementatori postali razočarani mrežnim nihilizmom (Lovink,
2007), javlja se novi optimizam koji je povezan s ulogom društvenih mreža u revolucijama i
prosvjedima diljem svijeta: arapskom proljeću, moldavskoj revoluciji, iranskim prosvjedima,
pa i hrvatskim prosvjednim marševima i studentskim blokadama. Wael Ghonim, središnja
figura egipatskih prosvjeda izjavio je: “Ako želite slobodno društvo, dajte mu Internet!” Jesu
li Facebook revolucije i Twitter prosvjedi novi modeli politika otpora? Nekima se, poput
Clayja Shirkyja čini kako su upravo Facebook i Twitter pomogli građanima jer su
prosvjednici koristeći se ovim mrežama uspjeli premostiti cenzuru represivnih sustava
(Shirky, 2009). Shirky tvrdi da je riječ o “promjeni same prirode politike” pod utjecajem
“smrti vertikalnog sustava vijesti”.
Optimistične interpretacije Mreže kao alata demokratskih promjena počivaju na dvjema
pretpostavkama: prva je ideja osnaživanja korisnika – korisnici se od “pasivnih” gledatelja,
58
slušatelja i čitatelja transformiraju u “aktivne” participante. Druga je pretpostavka
intrinzične otvorenosti Mrežne viralne kulture premadrugosti, karakteristika Mreže da
uključuje različite subjekte, zajednice, identitete i svjetonazore. Antropolozi novih medija
elaboriraju prvu posljedicu otvorenosti mreže, promjenu uloge korisnika omogućenu najprije
strukturom rane Mreže, a zatim još radikalnijom promjenom pozicije publike u doba Web 2.0
alata koji “povezuju ljude na nove načine” (Wesch, 2007). Michael Wesch u svojem
“Antropološkom uvodu u YouTube” ovaj medij naziva “slavljem nove i do sada nezamislive
zajednice” (2008). Weschov video i sam ulazi u polje te amaterske kulture, jer klasičnom
sociološkom metodom istraživanja sa sudjelovanjem, istovremeno i kreira fenomen.
(Weschov film The Machine is Us/ing Us (2007) koji u dvije minute elaborira prednosti
digitalnih i mrežnih alata jedan je od najgledanijih edukativnih filmova na YouTubeu.) Ta se
kultura rađa s prvim velikim hitom Numa Numa koji je 6. prosinca 2004. godine objavio
simpatični Gary Brolsma. Gary u filmu sjedi ispred svojeg računala sa slušalicama na glavi
“sinkronizirajući” jednostavnu pjesmicu grupe O-zone ne pjevajući, već gestikulirajući
usnama, mašući glavom i ramenima na iskren i dirljivo smiješan način. Fenomen je izazvao
oduševljenje, pa je Michael Wesch ocijenio kako je Brolsma “glavni momak na plesnom
podiju, na ovom globalnom pultu za miksanje”. Nakon bezbrojnih prerada i parafraza (video
je reproduciran 700 milijuna puta), Numa Numa je postala klasični primjer viralnog videa i
simbol kulture amatera.
Druga je pretpostavka šira elaboracija Mreže koju daje Manuel Castells u studiji Uspon
umreženog društva. Castells je suvremeno društvo definirao kao društvo organizirano oko
bipolarne suprotnosti Mreže i Sebstva. Castells suprotstavlja apstraktni univerzalni
instrumentalizam Mreže povijesno ukorijenjenim, partikularnim identitetima (2000: 39).
Nešto slično zaključio je i Pierre Lévy koji je Mrežu opisao kao univerzalni prostor koji ne
dozvoljava nikakve totalitarizme. Mreža je, tvrdi, postideologijski prostor jer uključuje sve
subjekte i omogućava izražavanje ljudskih različitosti (2001: 91-102). Danas ponovo teoriju
društvenih mreža prati optimizam. Društvene mreže i platforme YouTube, Facebook, Twitter
i Flickr Manuel Castells nazvao je novom generacijom masovnih samo-komunikacija koje
jednosmjerne tokove komunikacije usmjeravaju prema modelima sudjelovanja (2009).
Od najranijih teorijskih elaboracija virtualnih zajednica, Mreža se opisuje kao mjesto
povezanosti, interakcije, sudjelovanja. Howard Rheingold je u studiji The Virtual Community
opisao virtualnu zajednicu kao zajednicu ljudi koja nastaje “kada ljudi dovoljno dugo javno
diskutiraju s jakim ljudskim osjećajima, što im omogućava da oblikuju mreže osobnih
odnosa” (1993: 20). No čak su i te rane virtualne zajednice poput zajednice Well koju opisuje
59
Rheingold, smatrajući kako je riječ o “elektroničkoj agori”, bile elitne na barem tri razine:
jezičnoj, rasnoj i rodnoj. Na jezičnoj razini, tim zajednicama dominira engleski jezik, a
upotreba akronima, neologizama i tekstualno-grafičkih hibrida (emoticona) još je pojačala
jezičnu ekskluziju. Istovremeno, već ranim virtualnim zajednicama vladaju rasni stereotipi
na koje je upozorila Lisa Nakamura u eseju “Race In/For Cyberspace” (2002). Nakamura
upućuje na to da reprezentacija azijatskih identiteta u virtualnim zajednicama ne odudara
od stereotipnih reprezentacija u popularnoj kulturi. Igranje identitetima koje je rana teorija
pozdravila kao mogućnost dekonstrukcije rodnih i rasnih dualizama ozbiljno je uzdrmano i
esejom “A Rape in Cyberspace” (1993) u kojem je publicist Julian Dibbell opisao slučaj
virtualnog silovanja.
Elaboracije Mrežne otvorenosti i osnaživanja korisnika, rijetko uključuju politički nekorektne
i moralno nejasne pojave kao što su političke skupine, pornografske stranice, skupine koje
glorificiraju anoreksiju ili stranice za potporu samoubojicama. Takve pojave ozbiljno
stavljaju na kušnju koncept Mreže kao medija otvorenogprema različitostima. Snuff film, do
nedavno urbana legenda, mit i motiv znanstvene fantastike koji je u filmu Videodrom u
jednoj fantastičnoj izvedbi filmizirao David Cronenberg, uistinu je objavljen 2007. godine na
mreži YouTube. Mladići danas poznati kao manijaci iz Dnjepropetrovska snimili su i objavili
video 3 Guys and 1 Hammer u kojem se vidi kako su do smrti pretukli jednog beskućnika.
Nakon objave snimke pojavljuju se deseci i deseci viralnih snimki pod naslovom 3 Guys and
1 Hammer reaction koje prikazuju užasnuta lica gledatelja dok promatraju originalnu
snimku.
Ne možemo zaključiti kako je Castellsova elaboracija Mreže kao prostora masovnih samokomunikacija pogrešna. Zapravo i ovakvi filmovi upućuju kako je ona točna, bez
decentralizacije nije moguće zamisliti njihovo objavljivanje. Pierre Lévy je također de facto u
pravu. Bez obzira na sve ekskluzije na koje su nas podsjetili Lisa Nakamura i Julian Dibbell,
Mreža zbog svoje strukture, jest mjesto otvoreno za sve različitosti. Ako usporedimo Mrežu s
bilo kojim drugim medijem, Mreži se ne može prigovoriti kako ona nije mjesto “višestrukih
perspektiva” ili “naracija” koje se nalaze u “neutralnim” prostorima u kojima ovi višestruki
narativi “mogu mirno koegzistirati”. No postoji paradoks u samom temelju svake miroljubive
kohabitacije, paradoks otvorenosti, na koji nas podsjeća Slavoj Žižek. Ukoliko Drugi dobije
mogućnost da ispriča svoju priču, to ne znači da će jaz između Drugoga i nas nestati.
Nerijetko će upravo to upoznavanje s tuđom pričom značiti produbljivanje sukoba (Žižek,
2008b).
60
Društvenom fenomenu Mreže i Manuel Castells i Pierre Lévy pristupaju kao materijalizaciji
specifičnih društvenih uvjeta. Castells vrlo uspješno izbjegava fatalističke tonove i utopijske
zaključke o Mreži povezujući njezinu povijest s novim socio-ekonomskim poredcima, ali i
političkim posljedicama liberalnog projekta slobodnog društva koje počiva na
individualizmu. Castells tumači kako je Mreža realizacija novih društvenih struktura koje se
temelje na mrežnoj arhitekturi moći – ekonomskih odnosa, politike identiteta,
komunikacijskih praksi, itd. (U tom smislu Castells slijedi misiju medijskih studija, a s njime
bi se vjerojatno složio i Williams koji se suprotstavljao determinizmu teze da je televizija
promijenila naš svijet.) No Castells i Lévy ipak ponavljaju neoliberalnu matricu opisujući
Mrežu kao prostor “postideologije”.
Politički nekorektni stavovi ili traumatični mrežni događaji poput ukrajinskog snuff filma,
obično se interpretiraju kao otkloni od, inače demokratične i inkluzivne matrice.[8] No oni
su de facto elementi koji potvrđuju univerzalnu/distribuiranu matricu. Napetosti koje
podrivaju simboličko značenje Mreže dokaz su kako je svaka perspektiva u sebi nepotpuna.
Uvijek postoji neki kratki spoj između univerzalnog i partikularnog, jer pojedinačnosti uvijek
destabiliziraju ‘prirodni’ poredak društvenih odnosa. Zbog toga poziciju univerzalnosti ne bi
trebalo shvatiti kao poziciju onoga koji “pluta iznad različitosti, posredujući ili okupljajući
sve” (Žižek, 2004a: 89), a to je Castellsov apstraktni univerzalni instrumentalizam Mreže
koji se suprotstavlja Sebstvu ukorijenjenom u nekom partikularnom identitetu, kao i Lévyjev
univerzalizam Mreže kao prostora postideologije. Već bi univerzalnu poziciju trebalo shvatiti
kao “poziciju koja zna kako nadići polje, dodatnom još radikalnijom razlikom, razlikom koja
siječe svaki pojedini dio iznutra” (Žižek, 2004a: 89).
Univerzalnost Mreže prije bi bila dokaz kako se prava priča Drugog uvijek odvija izvan
slobode i izbora koji se nude u sklopu cinične ideologije tolerancije i otvorenosti. Ono što je
potrebno jest propitati koncept univerzalnosti, koji je sam u sebi totalitaran na način na koji
je totalitarna svaka druga ideologija kao “pogrešno prepoznavanje sebe kao univerzalnog”
(Žižek 1996: 217). Borba za otvorenu strukturu Mreže nije borba za postideološku
toleranciju i otvorenost, ne samo jer je Mreža prostor netolerancije, već i zato jer je retorika
postala sastavni dio postmodernističke inkluzivne politike različitosti i višestrukih (rodnih,
rasnih, itd.) identiteta, političke korektnosti, “prava na naraciju” koje su u sklopu cinične
ideologije postale samo zamjene za “univerzalne istine”.
61
HEGEMONIJA OTVORENIH MEDIJA
U intervjuu za magazin Wired 2010. godine Mark Zuckerberg je izjavio: “Moja misija, stvar
do koje mi je stvarno stalo, jest učiniti svijet otvorenim” (Singel, 2010). Nije li Facebookova
sloboda zapravo prazna gesta, simbolička razmjena u kojoj nam je ponuđen “slobodan izbor”
uz napomenu koji je izbor pravi? Sloboda platformi ograničena je njihovim uvjetima
korištenja koji ne dozvoljavaju pornografiju i anonimnost. Poznat je slučaj iz 2007. godine
kada je Facebook uklonio slike dojenja sa stranica grupa posvećenih toj temi.[9] Drugu
zabranu Facebook često provodi. Poznato je i kako je Facebook od mnogih slavnih osoba
zatražio da dokažu svoj identitet. (Od ruskog oligarha Mihaila Hodorkovskog, navodno su
zatražili kopiju osobne iskaznice, koju je ovaj slao iz zatvora u Sibiru.) Facebook čak ne do
zvoljava slavnim osobama da se služe imenima koja nisu upisana u njihove dokumente. (Od
Salmana Rushdija su zahtijevali da se na Facebook stranicama služi svojim pravim imenom
Ahmed Rushdie, no popustili su nakon što je Rushdie “proglasio rat Marku Zuckerbergu”
(Morozov, 2011)). No politički doseg ovog ograničenja postao je jasan za vrijeme arapskog
proljeća kada je korporacija suspendirala jednu od protestnih grupa zbog toga što su se neki
administratori služili pseudonimima.
Donna Haraway i druge cyberfeministice smatrale su Mrežu političkim alatom za
dekonstrukciju roda i novih emancipatornih politika. Bestjelesna komunikacija otvara
mogućnost prevladavanja logocentričnog govora i patrijarhalnog poretka (Haraway, 1991).
No s arapskim proljećem postaje očito kako je anonimnost subjekta ključ te rastjelovljene
politike koji subjektima omogućava da govore slobodno. Zabrane pornografije i anonimnosti
nisu svjetonazorska ograničenja, već ograničenja koje proizlaze iz logike komodifikacije
korisničkih profila. Anonimni korisnici nemaju vrijednost u sustavu ciljanog oglašavanja.
Zabrana pornografije također nije ideološka u klasičnom smislu, jer prije statistički
reflektira važnost i status pornografije. (Mnogi bi korisnici vjerojatno odustali od servisa ili
zabranili djeci korištenje servisa da ne postoji to ograničenje.) Kafkijanska procedura
brisanja profila daje naslutiti važnost korisničkih podataka za Facebook. Facebookom kruži
šala da je najlakše profil ukloniti kršenjem uvjeta korištenja, odnosno objavljivanjem
pornografije. Važnost subjekta u procesu ciljanog marketinga može se jednostavno
kvantificirati. U jednom istraživanju učinaka takvog marketinga stoji kako je “prosječna
cijena stjecanja novog vjernog kupca 1,07 $” (Flowtown, 2011).
Prazne geste danas su dio kulture tolerancije, nove ideologije za koju je uobičajen diskurs
depolitizacije (Brown, 2008: 10).[10] Kapitalizam jest univerzalan, nije više utjelovljen u
62
nekoj kulturi – kapitalizam nije ime neke “civilizacije” – već ime za stvarno neutralnu
ekonomsko-simboličku mašinu (Žižek, 2008b: 131). Povezivanje, dijeljenje načela su
otvorenog društva koje nije više ograničeno nekim partikularnim identitetom.
Zuckerbergova izjava je vrlo slična onoj Billa Clintona koji u vrijeme prosvjeda u Seattleu
sam poziva državnike da saslušaju prosvjednike. Jedna od najciničnijih praznih gesta bila je
ona tvrtke Vodafone. Nakon što je svrgnut Mubarakov režim u Egiptu, u lipnju 2011. godine
Vodafoneovu je marketinškom timu na Internet procurila pilot reklama u kojoj se implicira
da je tvrtka svojim tehnološkim rješenjima inspirirala egipatsku revoluciju. Reklama
poručuje: “Mi nismo poslali ljude na ulicu, mi nismo pokrenuli revoluciju… Samo smo
podsjetili Egipćane koliko su moćni”. Falsifikacija je paradoksalna jer je Vodafone jedan od
triju velikih mobilnih operatera koji su odlučili isključiti komunikacijsku mrežu prema
naredbi Mubarakovog režima. Mobiteli i Mreža prestali su s radom na tjedan dana, što je
uzrokovalo ne samo kaos u komunikaciji, već i probleme u opskrbi i prijevozu ozlijeđenih do
bolnica.
U tim su siječanjskim danima 2011. godine, kada je Vodafone inspirirao Egipćane, mnogi
ozlijeđeni prosvjednici iskrvarili na smrt zbog toga što nisu mogli pozvati hitnu pomoć. Nije
li Vodafoneova reklama više od pogreške stručnjaka za odnose s javnošću, postideološka
omaška menadžmenta koja je omogućila Realnom da uzdrma simbolički poredak? Reklama
jest i laž i manipulacija, ali ona je i više od toga – ona je simptom postideoloških sustava koji
uistinu jesu univerzalni, ali u jednoj desupstancijalizaciji politike. Mašina se prilagođava
svim uvjetima. Kapitalizam danas može bez demokracije, pa ne isključuje ni cenzuru (kao u
slučaju Facebooka), kao niti filtriranje Interneta koje podržavaju i strukturalno omogućavaju
najveće korporacije poput Googlea (koji je pristao i sudjeluje u cenzuri kineskog Interneta),
Yahooa! (koji je u sudjelovao u prokazivanju novinara aktivista) i Microsofta (koji je
oblikovao program koji omogućava cenzuru). Amnesty International jest 2006. godine
pokrenuo kampanju kojom pokušava zaustaviti cenzuru na Internetu, kao što se i Europski
parlament izjasnio protiv cenzure na Mreži. No nisu li i te simboličke geste samo potvrda
globalnog poraza? Mogućnosti Mreže ograničavaju se ne samo u Trećem svijetu, gdje je
Mubarak naredio ukidanje Interneta, već i na Zapadu gdje etatističko-korporativna politika
oblikuje interese vladajuće klase. Kapitalizam naturalizira jedan simboličko-reklamokracijski
mehanizam, no u situaciji u kojoj se našao Vodafone ta je mašinerija jednostavno prešla neke
granice.
Spajanje mobilne telefonije i ideje slobode šire je od Vodafoneove reklame – mobiteli se
reklamiraju kao uređaji koji nude slobodu. No doslovno primjenjujući jednu
63
reklamocentričnu simboličku interpretaciju slobode u trenutku kada je ideja slobode u
egipatskoj kulturi obremenjena političkim značenjima, ukazuje se politička dimenzija tamo
gdje se prije činilo da je nema. U ovom slučaju postaje nakaradna jedna uvriježena
kapitalistička praksa privatizacije javne sfere. Ta je privatizacija (jednog tehnološkog alata
komunikacije) postala privatizacija simboličkog kapitala revolucije koja se njime služila. Ali
ukoliko doslovno prevedemo reklamni slogan mobilne telefonije tehnologija jest sloboda u
liberalnom smislu. Između tradicionalnih totalitarizama protiv kojih su se prosvjednici
pobunili i liberalnog društva u kojem sloboda znači “negativnu slobodu” pojedinca koji ne
odgovara nekim “višim ciljevima ili kolektivnom životnom smislu” (Prpić i dr., 1990: 29-30) –
sloboda se uistinu svodi na odabir mobilnog operatera.
Vrijeme arapskog proljeća 2011. godine pokazuje kompleksnost ideološke interpelacije
pojedinca kao subjekta određene ideologije. Da bi ideologija bila učinkovita korisnici se sami
moraju legitimirati kao pristaše toga sustava. Poznato je kako je egipatski narod zahvalio
društvenim mrežama na njihovoj ulozi u revoluciji. Na prosvjedima su sudionici nosili
natpise “Hvala ti Facebook”. Jedan je od sudionika svoju kćerku rođenu za vrijeme Facebook
revolucije nazivao po ovoj društvenoj mreži. Autentična kultura, živo svjedočenje je ono koje
legitimira istinu o Facebooku kao revolucionarnom alatu. Novi mrežni optimizam potaknut
ulogom društvenih mreža u revolucijama počiva na djelovanju univerzalne kapitalističke
mašine.
Hegemonija je prisutna u onim trenucima u kojima kompanije nameću korisnicima određene
modele komunikacije. Primjerice, takvu smo zaoštravanju svjedočili u slučaju Beacon u
studenom 2007. godine, kada je Facebook uveo novi model komercijalizacije privatnih
informacija. Beacon, kao dio Facebookova sustava oglašavanja, prikupljao je podatke s
vanjskih partnerskih mrežnih stranica kako bi omogućio ciljano oglašavanje na korisničkom
News Feedu. Nakon tužbe korisnika, Beacon je modificiran na način da ga korisnici mogu
(iako ne moraju) isključiti.[11]
No hegemonija je djelatna i onda, ili naročito onda kada se naturalizira ideja komodifikacije
javne sfere. Korisnici Facebooka u Egiptu dovoljno su dugo živjeli u totalitarnom sustavu, da
im se čini kako je navodna depolitizirana ekspertiza administracija, po uzoru na zapadne
demokracije, rješenje lokalnih antagonizama. Zbog toga se i komodifikacija javne sfere
putem Facebookovog modela oglašavanja ne problematizira. U arapskom proljeću, koje je
nesumnjivo koristilo društvene mreže za organizaciju demonstracija, korisnici su prepoznali
postideološko društvo kao svoju budućnost. Čini se kako kulture podređenih i vladajućih
64
ovdje nisu na suprotnim stranama, jer se posttotalitarni sustavi zapadne demokracije
nameću kao idealan oblik politike “otvorene” prema svim svjetonazorima.
No ono što slave građani posttotalitarnih sustava u trenucima kada slave društvene mreže,
jest jedna interpretacija Mreže i ideje otvorenosti Mreže. Platforme nude alate i
komunikacijske prostore za organiziranje vlastite digitalno-umrežene produkcije,
agregiranje, praćenje odabranih kanala, itd. No one ograničavaju načine na koje danas
koristimo Mrežu, restaurirajući instituciju vratara i nadzornika koji odlučuju koje sadržaje
treba propustiti. Iako Zuckerberg “želi učiniti svijet otvorenim”, očit je jaz između
platformske slobode povezivanja i dijeljenja i slobode p2p mreža. Mreža je javni prostor koji,
kao i svaki drugi javni prostor, predstavlja javno dobro. Facebook je platforma koja se nalazi
na Mreži koja je decentralizirani, distribuirani medij. Ono što se zbiva ponavljanje je
privatizacije javnog dobra i komodifikacije javne sfere koja se desila i u drugim segmentima.
Nastoji se naturalizirati komercijalni karakter Mreže i alata, učiniti prirodnim javni prostor
Mreže kao komodificirani prostor i uslugu koji pruža platforma. Facebook je odigrao ulogu
sličnu trgu Tahrir. Paradoksalno bi bilo reći da je trg revoluciju organizirao. Na njemu se,
kao i na mreži Facebook, revolucija zbivala. Prosvjednici nisu koristili Facebook zbog
njegova revolucionarnog potencijala, već zbog činjenice da je to najpopularnija društvena
mreža u Egiptu. Poput squattiranih javnih prostora na društvenim mrežama se revolucija
zbivala, iako su ih neki korisnici doživjeli kao alateza organiziranje revolucije.
U tom smislu su i Facebook, Twitter i YouTube kapitalistički mediji, ni po čemu različiti od
Vodafonea koji je isključio mobilnu mrežu po nalogu Mubaraka. Mogli bismo jednostavno
zaključiti, kao što su zaključili neki prosvjednici, da je Facebook “dobra” korporacija, dok
Vodafone nije. No i jedna i druga mreža privatiziraju javnu sferu. Facebook to čini
centralizirajući jedan prvotno distribuirani, horizontalni medij i komodificirajući ga, dok je
Vodafone kao i svi mobilni operateri privatizirao jedan već od prije centralizirani i
privatizirani, institucionalizirani komunikacijski medij – telefoniju. Vodafone jest privatizirao
slobodnu mobilnu komunikaciju, kao što je Facebook privatizirao javni komunikacijski
mrežni prostor. Postoji razlika jedino u mediju, i naravno, simboličkom prekršaju Vodafonea
koji je hrabro izjavio da je odgovoran za revoluciju. Facebook je sedmog dana prosvjeda u
Egiptu objavio priopćenje u kojem se ogradio od bilo kakvog utjecaja na prosvjednike.
“Situacija u Egiptu stvar je koju narod i vlada Egipta sami moraju razriješiti”, stajalo je u
priopćenju. No Facebook se ipak uključio u sukob, no ne tako da je odabrao stranu, već
ludistički, slijedeći logiku koja je potpuno alijenirana i od prosvjednika i režima.
65
Ono što hegemonija platformskih politika želi prikriti je dubok jaz između Facebooka i
decentralizirane strukture Mreže. Facebook je uklonio grupu zbog anonimnosti što je
posljedica politike koja djelomično centralizira komunikaciju u sklopu decentraliziranog
medija Mreže. Cenzura koja se desila na Facebooku uzrokovala je migraciju na neke druge
servise, što je dokaz kako revolucija, iako jest dobrim dijelom bila vezana uz platforme i
društvene mreže, zahtijevala samo javni prostor anonimne i slobodne komunikacije. Jaz
između prosvjednika i korporacija je posljedica privatizacije javnih prostora, iako se čini
prirodnim da Facebook ima svoje uvjete korištenja jer korisnicima nudi jednostavne alate i
omogućuje ljudima da se povezuju. Okupacija javnog prostora, jer Facebook jest javni
prostor, nije moguća zbog strukturalnih ograničenja koja društvenim mrežama daju
ogromne ovlasti oblikovanja komunikacije u navodno javnom prostoru.
Može li Mreža biti alat radikalnih politika otpora? Manuel Castells u svojoj je studiji
Communication Power (2009) odgovorio potvrdno. Kao temeljni mehanizam politika otpora
Castells vidi lokalne otpore koji su osnaženi Mrežom kao novim revolucionarnim alatom.
Korporacijsko-etatističkim interesima može se izbjeći, tvrdi Castells, ukoliko se lokalne
probleme učini dijelom strateških pitanja. Za Castellsa, Mreža je materijalna podrška
kontra-kulturi, pokretima otpora globalnom poretku. Fluidnost Mreže po sebi je za Castellsa
demokratična. Temeljni se problem pojavljuje kada stvari nisu fluidne – ne postoji
propusnost između dviju kultura – kulture podređenih i vladajućih (aktera koje naziva
programerima i prekidačima). Glavna negativna pojava tada se čini Silvio Berlusconi, figura
koja je do nedavno držala u svojim rukama i medije i politiku, ugrožavajući time fluidnost
kao temeljni mehanizam demokracije. Znači li to kako samo treba distribuirati moć u ruke
što većeg broja aktera i učiniti lokalne probleme dijelom političkih agendi moćnih aktera?
Kritičari su Castellsu spočitavali naivnost zbog vjerovanja da su mreže ujedno i alat
hegemonije i kontra-kulture. Ideologija se prakticira i kao specifičan oblik zaborava
poslovnih modela na kojima počiva ekonomija društvenih mreža. No hegemonija djeluje i
onda kada se čini da korisnici i korporacije nisu u sukobu. To je trenutak kada politički
subjekti pozdravljaju Facebook kao suučesnika u egipatskoj revoluciji.
MREŽA KAO JAVNA SFERA
Platforme i uvjeti korištenja predstavljaju specifičan oblik depolitizacije javne sfere na koju
je upozoravao Jürgen Habermas. U eseju “Tehnika i znanost kao ‘ideologija’” (1968).
Habermas daje viziju izlaska iz dualističkog promišljanja pozitivnog ili negativnog utjecaja
66
tehnologije. Habermas postavlja pitanje – koja je alternativa tehnoznanstvenom napretku,
ukoliko ovaj zastupa neku čovjeku stranu ideologiju? Nova znanost (pojmovi prirode i
drugačije znanstvene činjenice) i nova tehnologija, tvrdi Habermas, ne samo da su
nemogući, već su i nepotrebni jer znanost i tehnologija nisu same po sebi politične, pa niti
ne mogu determinirati razvoj nekog boljeg društve nog poretka. Umjesto nove tehnoznanstvene paradigme, potrebno je radikalno društveno djelovanje, javna rasprava kao
proces prevođenja između znanosti i politike.
Habermas razrješava paradokse lijeve kritike koja ponavlja teoriju medijske manipulacije što
se zbiva u obliku skrivenog projekta tehnologije. Ideologija, upozorava Habermas, ne može
biti dio tehnološkog već društvenog poretka koji je odgovoran i za tehnološko koje treba
mijenjati: odnose u proizvodnji, društveni sistem, institucionalni okvir. U eri Mreže i
digitalnih medija potvrđuje se kao važan problem upravo oblik društvene prakse koju je
Habermas nazvao “poznanstvljenjem politike”. Danas živimo u društvu u kojem se zbiva
opasan proces obrtanja odnosa politike i znanosti (kojoj je pridružena tehnologija kao
praktična izvedenica teorijskih zamisli). U suvremenim društvima, tvrdi Habermas, političar
se javlja kao “privremeno rješenje u još nesavršenoj racionalizaciji vlasti” dok se potpuno ne
depolitizira područje normativnih regulacija, a inicijativa prijeđe na znanstvenu analizu i
tehničko planiranje (1986: 100). Poznanstvljenje politike specifičan je oblik postideologije u
kojoj se suvremenim subjektima samo čini kako se odriču ideologije. Korisnicima se čini
kako njihova uloga i nije da sudjeluju u odlučivanju o strukturi i političkoj ulozi Mreže, dok
se odluke o ovim pitanjima stavljaju u ruke neovisnih stručnjaka. Dominantna
tehnodeterministička interpretacija medija kao zagađivačainače skladnog prirodnog poretka
samo legitimira takvu depolitizaciju javne sfere.
Iako ih odvajaju i desetljeća, pa i različiti medijski sustavi o kojima govore, postoji
simptomatična sličnost u interpretacijama Neila Postmana i Richarda Stallmana, pionira
pokreta za slobodni softver. Dok Neil Postman smatra kako je još od izuma telegrafije
“informacija slobodna od bilo kakvog konteksta” (Postman, 2010: 152) i zbog toga opasna,
Richard Stallman manifestno izjavljuje “informacije trebaju biti slobodne”.[12] Postmanova
antropomorfizirana informacija tipična je za ciničnu ideologiju, prebacivanje odgovornosti,
dok je Stallmanov imperativ prije svega moto jedne pragmatične potrebe. Neil Postman
optužuje informaciju zbog političke situacije na Srednjem istoku, u Južnoj Africi i Sjevernoj
Irskoj, čak i zbog visoke stope brakorazvodnih parnica i pretrpanih umobolnica (Postman,
2010: 150). No vjerovati kako su u društvu tehnopola tehnologije i informacije odgovorne za
političke probleme, najprije koristi onima koji su privatizirali dio ključnih informacija. Nije li
67
reproduciranje diskursa “višak informacija zagađuje”, samo varijacija političke prakse koja
javnost izuzima iz ključnih odluka koje se pripisuju sferi visoke znanosti i tehnologije? I
danas se čini kako je moć odlučivanja prividno “privremeno” dana političarima, dok će u
idealnoj demokraciji odluke donositi znanstvenici.
Habermas razrješenje suvremenog stanja nalazi u radikalnom društvenom djelovanju, javnoj
raspravi kao procesu prevođenja između znanosti (tehnologije) i politike. U prostoru javnosti
mora postati nezamislivo i “nesnosno strukturalno isključivanje praktičnih pitanja” (1986:
87). Nekoliko je područja koja se danas uključuju u borbu za javnu sferu. Ta se strukturalna
politizacija danas odnosi jednako na arhitekturu javnog prostora (trgova) kao i na
arhitekturu Mreže. Cvjetni trg i Mreža žrtve su sličnih distorzija ideje “otvorenog” prostora.
Nije li borba za javno financirano obrazovanje ujedno borba za slobodan pristup
informacijama? Mreža je jedno od aktualnih područja čija se standardizacija doživljava kao
dio onih odluka koje treba prepustiti stručnjacima. Arhitektura medija je definirana
standardizacijom, ugovorima, organizacijskim implementacijama – procesima koji su
nevidljivi prosječnom korisniku. Habermasovski odgovor na ciničnu ideologiju i prazne
geste, poput one ideje otvorenosti mrežnih platformi, bio bi djelovanje.
TRI KULTURE MREŽE – IDEJA SLOBODNE INFORMACIJE
Kulturološki obrat, koji nalazimo u Williamsovoj analizi televizije kao tehnologije koja nije
promijenila naš svijet, nailazi na probleme s kojima se suočava i suvremena teorija novih
medija. Ukoliko je tehnologija samo izraz društvenih potreba, čije su to društvene potrebe?
Nakon mediološkog obrata (potrebe analize strukture tehnologije), a zatim kulturološkog
obrata – mediji su samo simptomi strukture osjećaja, nalazimo se ponovo pred problemom
ideologije tehnologije. Ukoliko tehnologija nije autonomna, onda ideologija tehnologije nije
ideologija tehnološkog kao autonomnog, već tehnologije kao instrumentalnog aparata –
ideološkog aparata. Na pitanje tko ima moć i odgovornost za oblikovanje Mreže može se
odgovoriti parafrazom tradicionalne marksističke maksime: vladajuće tehnologije nekog
doba i načini njihove upotrebe uvijek su tehnologije i načini koji odgovaraju vladajućoj klasi.
Tehnologije su uvijek izraz “potrebe koja korespondira s prioritetima upravo one grupe koja
donosi odluke” (Williams, 1974: 12). Za Williamsa, koji je svoju studiju posvetio televiziji,
osnovna zadaća je otkriti tko oblikuje i diseminira medijske informacije. No marksističko
objašnjenje odnosa baze i nadgradnje Williamsu nije dostatno. Niti jedna slika kulture nije
jednostavno odraz ekonomskih odnosa, baze, pa niti kultura Mreže ne može biti odraz
68
potreba moćnika, jednostavno nametnuta korisnicima. U suvremenim zapadnim društvima
hegemonija nije ustanovljena nasiljem, nego procesom pregovora koji se odnosi na sustav
praksi, značenja i vrijednosti koje nastoje duboko prožeti društvo kako bi za većinu ljudi
postali temelj i ograničenje, ne nametnute ideologije, već zdravog razuma (Williams, 1980:
39). Struktura hegemonije neprestano se stvara, brani i izaziva, da bi se u određenim
vidovima i mijenjala pod utjecajem podređenih skupina (1980: 38).
Rijetko je riječ o konsenzusu, već se uvijek odvija neki proces komunikacije, “artikuliranja
raznih interesa” na što upućuje Habermas. Ideologija mreže kao ideologijaotvorenosti za
razne identitete – rezultat je pregovora između dominantne kulture, onih koji imaju moć
donositi odluke, i korisnika Mreže. Moć je stvorena i prenošena putem foucaultovske
ekonomije diskursa, procesa pregovora oko značenja. Iako znanje ne posjeduje istinu ono se
mora prenositi kao istina da bi imalo efekta na govornike u razgovoru. Državno i
korporacijsko nasilje je racionalizirano, internalizirano i legitimizirano diskursima koji
oblikuju ponašanje ljudi. Nije li upravo jedna takva internalizacija na djelu u temelju debate
o autorskim pravima? Kriminalizacija dijeljenja softvera, glazbe, filmova, knjiga, uglavnom
produkata čiji ekonomski modeli počivaju na autorizaciji i prodaji fizičkih kopija, počiva na
proizvodnji konsenzusa oko zaštite intelektualnog vlasništva koja se danas smatra
samorazumljivom.
U toj debati kulturne industrije “lukavo izjednačavaju autore i one koji prodaju tantijeme”
(Mitropoulos, 2007). Bitka protiv pirata obično se legitimira zaštitom autora, dok se
prešućuje uloga industrije koja parazitira između autora i slušatelja, čitatelja ili gledatelja,
autora softvera i korisnika. Paradoks je zapravo da sami korisnici internaliziraju kolektivnu
krivnju putem diskursa “svi to radimo, ali neki ljudi od toga žive”. No postoji dublji i važniji
problem s konceptom zaštite intelektualnog vlasništva. Nije samo riječ o tome da kulturne
industrije zarađuju na autorima. “Suprotstaviti se zakonu o autorskim pravima znači
suprotstaviti se kapitalizmu”, jer vlasnička prava su izumljena u ranom kapitalizmu i za
njega, piše Johan Söderberg (2002). Čitava se ekonomsko-politička logika zaštite
intelektualnog vlasništva temelji na imperativu da se sve stvari i iskustva svede na novčane
ekvivalente, njihovu razmjensku vrijednost. “Ništa legitimno nema u vlasništvu, no retorika
vlasništva pribavlja iluziju legitimacije”, zapisao je Paul de Man u studiji posvećenoj
društvenom ugovoru (Bousquet, 2003: 172). Nije li upravo na paradokse pitanja vlasništva i
statusa informacija i znanja ukazao slučaj Arona Swartza, koji je 2011. godine završio na
sudu nakon što je veliki broj znanstvenih članaka sa servisa JSTOR učinio dostupnima
javnosti? Nije li sumnjivo kriminalom nazvati praksu dijeljenja koja nema za cilj osobnu
69
korist? Istovremeno, poznat je slučaj u kojem je Patentski zavod SAD-a ozbiljno razmatrao
Microsoftov zahtjev da patentiraju pretplatu na elektroničke magazine preko Mreže.
Iako je danas samorazumljiv koncept zaštite intelektualnog vlasništva, njegova logika je
zapravo paradoksalan spoj neponovljivosti autorskog djela i ponovljivosti industrijske trake.
Zakoni o intelektualnom vlasništvu istovremeno podrazumijevaju originalnost umjetnika koji
je tek od romantizma postao proizvođač neponovljivog događaja i logiku industrijske
proizvodnje kao proizvodnje standardiziranih kopija. Na taj način, da bi industrije
perpetuirale svoju moć, prisiljene su proizvoditi iluziju o originalnosti svake perpetuirane
kopije. “Sustav vlasništva mora proizvesti autentični original (s lažnim vlasničkim udjelom),
kako bi imao ‘kopije’ s ugovorno ograničenim vlasničkim udjelom”, upozorava Marc
Bousquet (2003: 173). Riječ je o globalnoj logici kapitalističke akumulacije koja počiva na
kontradikciji potrebe za univerzalnom razmjenskom vrijednošću i retorike singularnosti.
Djela nisu nikad jedinstvena u svojim temeljima jer ona su društveni proizvodi općeg
zajedničkog intelekta. Laž vlasničkih prava, piše Bousquet, ima sličnu funkciju kao i laž
“otkrića”, jer podržavati sustav vlasništva koji je usavršila klasa vlasnika, preko i protiv svih
drugih, podsjeća na ideju da je “Kolumbo otkrio Ameriku” koja mora zanemariti stotine
kompleksnih društava koja su okupirala kontinent na koji se on nasukao (2003: 173).
Riječ je o debati, sukobu kulturâ koje sudjeluju u diskurzivnoj borbi, pregovorima oko
značenja znanja i pristupa informacijama. Zbog društvenog konteksta koji determinira
značenje horizontalnog medija Mreže pravo pitanje ne treba glasiti je li Mreža prostor
slobode ili manipulacije? – već koje kulture sudjeluju u bitci zakulturu Mreže? Raymond
Williams u eseju “Base and Superstructure in Marxist Cultural Theory” rješava problem
jednostavnog socijalnog determinizma. Ideologija nije jednostavno odraz ideja vladajuće
klase, već se bitka u svakoj kulturi vodi između dviju skupina: rezidualnih (tradicionalnih) i
emergentnih kultura među kojima treba razlikovati opozicijske i alternativne kulture. Dok
opozicijske žele smijeniti tradicionalne modele, alternativne kulture nude potpuno drugačiji
način života, ne žele smijeniti, već biti po strani, djelovati izvan dominantne matrice
(Williams, 1980, 31-49).
Danas je sukob aktualan na obje linije. S jedne strane pratimo borbu tradicionalnih
kulturnih industrija koje nastoje ograničiti mogućnosti distribuiranih i fleksibilnih alata
digitalnih medija i Mreže (medije kao proizvodne snage i kanale distribucije) i emergentnih
kultura novih ekonomskih modela. Za Williamsa razlika između emergentnih i opozicijskih
kultura postoji, iako je ona ponekad nevidljiva. Kultura Mreže ukazuje kako postoji ogroman
70
raskorak u razumijevanju opsega i karaktera promjena. Dok opozicijske kulture
implementiraju nove, nematerijalne oblike ekonomije, ograničavajući ih postojećim okvirom
društveno-političkog uređenja, alternativne peer-to-peer ekonomije radikalna su opozicija
neoliberalnim modelima proizvodnje, konzumacije i distribucije. Iako se, na diskurzivnoj
razini ne čini kako je riječ o radikalno suprotstavljenim kulturama – obje komuniciraju u
terminima slobode i slobodne razmjene, razlika ipak postoji, a u toj je razlici čitljiva
ideologija društva (medija, kulture) nakon decentralizacije.
Mrežu možemo promatrati kao rezultat potreba dominantnih kultura – vojske, sveučilišta i
korporacija. Mreža je rezultat vojnih istraživanja, a zatim implementacije i razvoja u okrilju
sveučilišta. No ideja slobodne razmjene informacija originalno potječe od utopijskog
projekta znanstvene i hakerske zajednice, koje su doprinijele otvorenoj arhitekturi Mreže.
Među kritičarima Mreže kao alata pogodnog za novi tip nadzora popularno je isticati njezinu
vojnu povijest. Prva Mreža se nazivala ARPANET, a pokrenula ju je američka Agencija za
napredne istraživačke projekte Ministarstva obrane (DARPA). Glasovi koji Mrežu smatraju
alatom demokratizacije društva otvorenost Interneta će pak tumačiti kao omašku, posljedicu
jedne pogreške, projekta koji je izmaknuo kontroli vojske i države. Richard Barbrook će tako
ustvrditi kako je Američka vojska nehotice financirala stvaranje onoga što Barbrook naziva
cyberkomunizmom (2002).[13] No i Barbrook shvaća da je Mreža bizarna mješavina –
njezina otvorenost je posljedica utopijskih ideja, hipijevskog anarhizma i znanstvene etike,
ali i tržišnog neoliberalizma devedesetih koji utemeljuje mrežni neoliberalizam “kalifornijske
ideologije” (Barbrook/ Cameron, 1995) i fleksibilnije ekonomske modele. Ukratko, ukoliko
zanemarimo ranu mrežnu elitu, koja je odigrala važnu ulogu u implementaciji Mreže i ulogu
globalne tehnokratske vjere u napredak koju dijele sve kulture koje sudjeluju u oblikovanju
Mreže, možemo zaključiti kako je Mreža odmjeravanje snaga emergentnih kultura
poduzetnika i alternativnih kultura.[14]
Emergentne poduzetničke kulture Mreže ne perpetuiraju tradicionalne modele, već
propagiraju ideologiju otvorenosti, povezanosti i sudjelovanja. No one zapravo omogućavaju
preživljavanje neoliberalne ekonomije. Svrha je emergentnih tržišnih modela u doba rane
Mreže bila digitalno-mrežne proizvode (digitalne knjige, glazbu, softver) učiniti
“komercijalno sposobnima kao što su to bile industrije tiska” (Samuelson/Glushko, 1991).
Razlika emergentnih i tradicionalnih kultura bi se mogla svesti na razliku između popularnih
grupa i njihovih odgovora na praksu mrežnog dijeljenja glazbe. Metallica je gotovo
“potrošila” sav svoj simbolički kapital angažirajući se protiv slobodnog dijeljenja glazbe.
(Navodni problemi s alkoholom pjevača Jamesa Hetfielda djelovali su poput očajničkih
71
poteza restauracije dijela tradicionalnog nasljeđa.) Grupe Radiohead, Coldplay i Nine Inch
Nails pak su same inicirale slobodno dijeljenje svojih albuma. Opozicijski ekonomski model,
koji su grupe zastupale, počiva na premisi kako bi svi trebali moći jednostavno pristupiti
glazbi. No postoji ogroman jaz između p2p mreža i emergentnih modela industrije
zabave.[15]
Transformacija termina haker ilustracija je principa aproprijacije. Hakeri uvode novu radnu
etiku koja uključuje zabavu i igru kao dio procesa učenja i proizvodnje. Iako su grafičke
mogućnosti ranog računalnog procesora (PDP-1) odigrale ozbiljnu ulogu u razvoju računala,
taj je procesor nastao 1962. godine kao alat za igruSpacewar Stevea Russella. Spacewar
koju su nazivali “ultimativnim hackom” i “najboljim gubljenjem vremena u povijesti”
proizvod je nove radne etike. “Hakerska etika”, jest dekonstrukcija protestantizma, piše
Pekka Himanen. Razumijevanje “rada kao dužnosti” bit je kapitalističkog duha koji je nastao
u šesnaestom stoljeću a koji je definirao Max Weber u Protestantskoj etici i duhu
kapitalizma. Transformaciju rada kao dužnosti u rad kao igru potaknule su alternativne
kulture i hakeri. Himanen tvrdi kako je hakerski odnos prema životu radikalan i u umreženo
društvo unosi “alternativan pristup” koji se suprotstavlja protestantskoj etici, radu kao
obavezi (Himanen, 2002: 9). No nije li i ta etika već kooptirana u polje emergentnih kultura?
Posjeduje li ona moć kulture otpora koju je imala u svojim počecima?
David Fincher je u filmu Društvena mreža (2010) prikazao Marka Zuckerberga kao ikonu
novog kapitalista koji motivaciju ne nalazi u protestantskom osjećaju odgovornosti. Njegova
je motivacija tipično geekovska, radi se o osveti zbog propale ljubavne veze. Zapravo, da bi
danas Zuckerberg uspio on mora simbolički reproducirati sliku geeka, a ne protestanta. S
druge strane zbiljska mogućnost kulture otpora hakerske radne etike kao etike koja se
odbija uklopiti u neoliberalnu ekonomiju, izostaje, jer jedino što ostaje od stallmanovske i
russellovske filozofije (poznato je kako Russell nije zaradio ni novčića na ovoj igri) jest
duboki individualizam kao zamašnjak emergentnih tržišnih modela. Steve Jobs, beatificiran
nakon smrti, postao je model inovativnog individualca i otpadnika. “Ono što je učinio za nas i
našu kulturu snažno odjekuje u svakoj osobi” (BBC News, 11. 10. 2011). Interpelacija
proizvodi sličnost, ali i naturalizaciju antiprotestantskog duha. Iako je Jobs uistinu
promišljao progresivne alate, istovremeno je odgovoran za nove oblike autoritarne kontrole
proizvoda u doba kasnog kapitalizma. Kao što kaže jedna poštapalica “Apple vam dopušta
činiti ono što oni žele da činite”. Jobsovo otpadništvo ne znači sukob s ekonomskim tržišnim
modelima, dok je istovremeno svako stvarno otpadništvo kriminalizirano. Čak se i sami
kompjutorski programeri 1950-ih i 1960-ih žele razlikovati od crackera – autora virusa i
72
uljeza koji hakiraju stranice.[16] Tako je hakerstvo kulturalno dozvoljeno jedino u obliku
afirmativnog, ali benignog upozoravanja na propuste sustava, kao što je to slučaj s velikim
hakerskim napadom na CERN-ova računala 2011. godine.[17] Povijest hakera se diskurzivno
oblikuje kao povijest “posrnulih” idealista, ili onih koji se distanciraju od cyberkriminala.
Za Baumana bi izraz “raduckanje” bio prikladniji “da shvatimo promijenjenu narav rada koji
je izdvojen iz veličajnog projekta univerzalne zajedničke misije čovječanstva i jednako
grandioznog projekta doživotnog zvanja”. Bauman kritizira rad koji je danas “postao oblik
jednokratnog čina: trik bricoleura, prevaranta” (2011: 137). No nije li to raduckanje, u svojoj
biti hakerska etika, etika rada kao igre, ipak nosilo mogućnost radikalne politike otpora
suprotstavljajući se fordovskoj krutosti kapitalističke i protestantske logike koja počiva na
perpetuiranju i zaštiti originalnih kopija? Nije li ono moglo ponijeti težinu i ozbiljnost
projekta razračunavanja s temeljima neoliberalnog kapitalizma na kojima još uvijek počiva i
Bill Gatesova tekuća modernost i proizvodnja originalnih kopija? Ono što je i Billu Gatesu
osiguralo početni zamah aproprijacija je alternativnog modela i shvaćanja rada i hakerskog
duha. Iako se to često zanemaruje, niti Gates niti Zuckerberg nisu proizvođači, programeri
koda (što film Davida Finchera u potpunosti negira), već mudri kapitalisti vješti u
aproprijaciji. Kao što je Bill Gates simbol emergentnih kultura koje kooptiraju alternativne
ekonomske modele, tako je i Mark Zuckerberg simbol vremena u kojem je ideja slobodnog
koda, otvorene informacije, hakerske etike itd., kooptirana u jednom kapitalistički
prihvatljivom obliku koji, u suštini ne predstavlja pravu alternativu. Zygmunt Bauman
opisuje Billa Gatesa kao novog Henryja Forda (Bauman, 2011). Slika progresivnog
industrijalca zamijenjena je slikom zaigranog individualca. Dugoročni mentalitet stalnog
radnog mjesta tipičnog za radnike u Fordovim tvornicama zamijenjen je kratkoročnim
mentalitetom fleksibilnih radnih mjesta. Bauman piše o fleksibilnoj ekonomiji u doba “tekuće
modernosti” koja je obilježena nestalnim i promjenjivim odnosima u svim socijalnim sferama
(2000). No Bill Gates i Microsoft još uvijek perpetuiraju ekonomski model utemeljen na
proizvodnji kopija, licenciranih Microsoftovih proizvoda. Mark Zuckerberg u tom smislu je
još jedan korak dalje u transformaciji kapitalizma i logike intelektualnog vlasništva. Iako
obojica cijene fluidnost, što ih razlikuje od industrijskog “tvrdog” kapitalista Henryja Forda,
postoji razlika u shvaćanju rada, proizvodnje i modela zarade. Zuckerbergov ekonomski
model ne oslanja se na proizvodnju originalnih proizvoda koji su zaštićeni autorskim
pravom, već na komodifikaciji informacija o samim korisnicima.
73
APROPRIJACIJA KULTURE OTPORA
Filippo Tomaso Marinetti 20. veljače 1909. godine u francuskom dnevniku Le figaro
objavljuje Futuristički manifest u kojem stoji: “Vrijeme i Prostor su jučer umrli / Već živimo u
apsolutnom, jer smo već stvorili brzinu, vječnu i stalnu-sadašnjost”. Henry Ford je dopisniku
Chicago Tribunea 25. svibnja 1916. godine izjavio nešto naizgled slično: “Povijest je manjeviše budalaština. Ne želimo tradiciju. Želimo živjeti u sadašnjosti i jedina povijest koja išta
vrijedi povijest je koju stvaramo danas” (Bauman 2011: 129). Riječ je o progresu kao
globalnom otporu prošlosti, o tipičnoj strukturi osjećaja koja je obilježila modernu. No
futurizam je oblik kulture otpora, prosvjed protiv opterećujuće talijanske prošlosti tradicije,
muzeja, galerija i starina. (“Uništit ćemo muzeje i knjižnice”, stoji u Manifestu.) Odbacivanje
prošlosti i obožavanje budućnosti geste su koje se prije svega okreću protiv postojećeg
svjetonazora (dalje u Manifestu stoji da se futurizam suprotstavlja moralizmu i svakom
kukavičluku oportunizma i utilitarijanizma.)
Fordova izjava jest slična manifestnoj futurističkoj gesti odbacivanja prošlosti, no
progresivizam je inkorporiran u jednom specifičnom obliku koji nalazimo u Fordovoj izjavi. U
tom je obliku on postao legitimacijski diskurs kapitalizma, tehnologije i ekonomije
fordističkih tvornica, implementacije taylorističke ideje racionalizacije proizvodnje. Henryju
Fordu progres je potreban kako bi maskirao jaz koji odvaja ideju racionalizacije proizvodnje
od njezine realizacije (dehumanizacije i eksploatacije radnika). Kao što Mark Zuckerberg
danas mora biti interpeliran kao geek, Henry Ford je trebao biti progresivan subjekt.
Futuristički manifest s jedne strane i diskurzivna elaboracija fordističkog načina proizvodnje
s druge, uspostavljaju univerzalni odnos između autentičnih i emergentnih kultura, odnos u
kojem prva uvijek funkcionira kao simbolička legitimacija druge. Ono što je futurizam bio za
industrijski kapitalizam danas su kulture virtualnih zajednica, mrežnih grupa i hakerska
etika (rad kao igra) za Facebook, Apple i Google, kao predstavnike emergentnog
informacijskog kapitalizma.
Da bi ideologija djelovala, upozorava Slavoj Žižek u studiji Škakljivi subjekt, ona mora
uključiti barem dva sadržaja. Dok je prvi ‘autentični’ popularni sadržaj, drugi je uvijek
‘distorzija’ koja odgovara dominaciji i eksploataciji (1999: 184). Ono što pratimo kao oblik
aproprijacije autentičnih kultura na platformama poput Facebooka, upravo je ona
“…kultura podređene većine kojoj dominantna ideologija odgovara popularnim
sadržajem koji izražava njihove tajne želje, no specifičan sadržaj uobličit će te želje
prema interesima vladajućih snaga.” (1999: 195).
74
Hegemonija nije nametnuta. Ono što je problematično sama je interpretacija autentične
ideje koja jest djelomično izraz žudnji podređene većine, no i distorzija originalne, zbog čega
ona više nema supstancu. Iako danas sve emergentne medijske kulture počivaju na ideji
otvorenosti, horizontalnoj medijskoj strukturi koja konzumente čini autorima, ciljevi tih
kultura sasvim su drugačiji.
Postoji čitava scena kvazi-priručnika za “medijsko hakiranje stvarnosti” koji se uopće ne
obraćaju kontrakulturi, već menadžerima velikih korporacija koje zanimaju načini na koje
kontrakultura može biti kooptirana. Danas je aktualna knjiga Mikea Walsha Futuretainment
(2009) koja nosi podnaslov “Jučer se svijet promijenio, sada je potez na tebi”. Nekad su
sličnu ulogu igrale nešto ozbiljnije knjige Medijski virus (1995) i Iznuđivanje (1999) Duglasa
Rushkoffa, profesora medijske kulture i savjetnika za nove medije. Ove knjige opisuju
autentičnu kulturu, koju je Lev Manovich nazvao “kulturom remiksa” (2004), a koja
ugrožava industrijsku logiku proizvodnje i autorska prava na kojima počivaju kulturne
industrije i industrije zabave. Walsh opisuje “mediajacking”, dok je Rushkoff upućivao na
“medijski virus” kao zapravo širu eksplikaciju ideje otvorenosti (on je aplicira i na odnose s
javnošću). No svi ovi koncepti imaju nešto zajedničko – poruku koju upućuju korporacijama
–došlo je vrijeme za promjene. Rushkoff, kojeg je angažirao Sony, ali i druge moćne tvrtke,
tvrdio je da je došao kraj lažima i obmana, kako je medije poharao “virus istine”. Ono što
priručnici uistinu komuniciraju do sada je najučinkovitiji ideološki mehanizam kapitalizma,
koji je Slavoj Žižek nazvao distorzijom autentične kulture. Na djelu je aproprijacija značenja,
praksi i vrijednosti autentične kulture u obliku kojem se gube temeljni elementi otpora.
Remiksiranje nije kršenje pravila, piše Walsh, već samo upozorenje da se treba “prilagoditi
ponašanju konzumenta”. Na kraju krajeva, ova se praksa u najciničnijem obliku može naći u
Dieselovim reklamama koje su za vrijeme antiglobalističkih prosvjeda diljem svijeta
prikazivale prosvjednike koji nose natpise “Love Your Mom” i “More Green Traffic Lights”.
Aproprijacija oduzima svaku mogućnost otpora.
Pregovori između tradicionalnih i emergentnih kultura danas se vode oko definicija pristupa
informacijama gdje su opozicijske kulture (emergentne i alternativne, prema Williamsovoj
taksonomiji) na istoj liniji diskurzivno, dok se razlikuju ideološki. Facebook počiva na
specifičnoj ideji “slobode” i “slobodne razmjene informacija”, koja je ograničena njihovim
uvjetima korištenja, a Coldplay dijeli svoju glazbu, istovremeno instalirajući nove modele
tržišne ekonomije, uvodeći inovacije u strukturu glazbene industrije. U tim pregovorima
sudjeluju tradicionalne i emergentne kulture. Internet se ograničava i oblikuje prema
ekonomskim modelima kulturnih industrija koje su svoju moć izgradile na principima
75
centraliziranih struktura i proizvodnji ponovljivih, originalnih fizičkih artefakata.
Istovremeno nove ekonomije zagovaraju otvorenost, povezanost i sudjelovanje publike.
Članovi grupe Metallica naivno su obznanili da ih muči ugrožavanje autorskih prava, dok
Apple poziva naripanje, miksanje, prženje, a Mark Zuckerberg zastupa otvoreni svijet.
Postoje nepremostive razlike između interpretacije tih ideologema, načina na koji
alternativne ekonomije, poput p2p servisa The Pirate Bay razumijevaju koncept otvorenosti i
načina na koji ga razumijevaju kulturne industrije. Kako nas upozorava Lawrence Lessig,
pravnik koji zagovara slobodni pristup informacijama – slogan Appleovih računala Rip, mix,
burn – after all it’s your music ne poziva da uistinu bilo koju glazbu “ripate, miksate, pržite”.
Zapravo:
“Nemate nikakvih ‘prava’ skidati, miksati a naročito ne pržiti. Možete imati,
pravnici će inzistirati, dopuštenje da radite takve stvari. No ne miješajte
hollywoodsku milost sa svojim pravima. Ovi dijelovi naše kulture, ovi pravnici će
vam to reći, vlasništvo su rijetkih.” (Lessig, 2001: 10).
Postoje različiti oblici distorzija i ograničenja koja novi modeli postavljaju. Ta ograničenja
uključuju i tradicionalnije odgovore poput ograničenja koja se temelje na fizičkom mediju,
no uglavnom su to ograničenja ili u medijskim standardima koji se koriste za dijeljenje i
povezivanje ili otvorenost koja podrazumijeva komodifikaciju, kao u Facebook modelu.
Primjerice, odgovor tradicionalne ekonomije na fleksibilnost digitalnog prijenosnog medija
koji može biti korišten za pohranjivanje glazbe zaštićene autorskim pravima jest naplata
svakog fizičkog CD-a ili tvrdog diska gdje se zapravo plaća porez na fiktivnu krađu autorskih
prava.[18] To je tradicionalan odgovor jer on počiva na fizičkim kopijama oko kojih se stvara
iluzija da prenose originalni artefakt. Iako je ta iluzija oduvijek postojala, sada je ona još
bizarnija, jer se na fizičkom prijenosniku podataka ne nalaze nikakvi podaci. Kako bi
tradicionalna rješenja funkcionirala ona moraju ograničiti neograničenu ekonomiju
digitalnog medija i Mreže. Emergentni tržišni modeli počivaju na uvjerljivijoj iluziji
slobodnog dijeljenja i otvorene komunikacije. Umjesto da naplaćuje svoj servis, što bi bila
tradicionalna praksa tržišnog modela, Facebook prodaje oglasni prostor. Viralni marketing
novi je oblik komodifikacije komunikacije. Marketing omogućen metodama numeričke
identifikacije, onima koji slobodno komuniciraju nameće personalizirano oglašavanje. Mnogi
su spremni pristati na takva ograničenja, jer im se čini prirodno da vlasnici servisa za svoje
usluge primaju neku naknadu. Velik je jaz između utopijskih ideja nekomodificiranih
iskustava, komunikacije u javnom nekomodificiranom prostoru i emergentnih ekonomskih
modela. Ti se modeli legitimiraju tipičnim ciničnim postideologizmom, prisvajajući
76
mitologeme autentičnog utopijskog projekta. No kako bi bili učinkoviti, oni moraju
sadržavati, ako ništa drugo, onda neki oblik autentične potrebe. Jedna od takvih potreba
javlja se kao potreba životnog menadžmenta.
MREŽA KAO ALAT ZA UPRAVLJANJE ŽIVOTOM
Idealni subjekt Mreže je subjekt bez identiteta koji manipulira digitalnim podacima, kao
digitalnim kodom. To je subjekt koji teži životnom menadžmentu, upravljanju svim osobnim
podacima. Jedan je korisnik na forumu komentirao: “Ne želim više misliti o kompatibilnosti…
Želim da moj život bude savršeno organiziran… Ukratko, želim ‘lifestream’.” Subjekti na
Mreži žele baratati digitaliziranim, kvantificiranim varijablama, “uhvatiti život” i “njime
upravljati”. Twitter, Facebook, Friendfeed, Flickr, YouTube, Diigo su takvi kanali, alati za
proizvodnju i distribuciju osobnih podataka, kao i konzumaciju sadržaja koje su drugi
proizveli (fotografija, videa, tekstova, itd.). Riječ je o skupu alata koji korisnicima pomažu
upravljati mrežnim aktivnostima. Google kao jedan od najekstenzivnijih kanala integrira
elektroničku poštu, tražilicu, geografske karte, grupe za komunikaciju, spremnike
dokumenata, RSS čitače i druge alate. (Kada se govori o premoći Facebooka u budućnosti,
tada se najavljuje kako će ova mreža zamijeniti elektroničku poštu i instant poruke, te
postati i tražilica.)
Life streaming, u doslovnom prijevodu “tok života”, odašiljanje je informacije u stvarnom
vremenu. Kao globalni konzumacijsko-distribuirano-produkcijski kanali ovi mediji nude
neprestani tok, praćenje “statusa” subjekta. (Poput stetoskopa koji bi bilježio, ali i odašiljao
stanje organizma.) Kritičari Mreže dugo su upozoravali na tehno-stres koji je navodno
posljedica velike količine sadržaja koji su čovjeku dostupni, ali ih on nije u mogućnosti
konzumirati. Postoji potreba za “kanalima stabilnog sadržaja i pouzdanim procesima izbora”
zapisao je Michael Heim žaleći se na stres generiran “totalnim menadžmentom” (1993: 104).
No Mreža nije kaotičan sustav, niti hiperprodukcija znači kaos. Mreža i digitalni mediji
upravo omogućavaju tehničku standardizaciju, personalizaciju i organizaciju podataka. Ovaj
proces započeo je već osamdesetih godina prošlog stoljeća diverzifikacijom masovne publike
kojoj se nude različiti televizijski programi (Castells, 2003). Lifestream kanali se uistinu brzo
razvijaju, mnogi su zadovoljni jer im oni omogućavaju da automatski objavljuju svoje
podatke na Mreži. Neki alati životnog menadžmenta isključivo su namijenjeni zabavi, poput
FaceLook kioska. Coca-Cola je u ljeto 2011. godine na festivalu Summer Love u Izraelu po
prvi puta uvela FaceLook kioske koji se koriste tehnologijom prepoznavanja lica. FaceLook
77
automatski šalje statuse na Facebook onih sudionika koji se odluče fotografirati.
Danas se Mreža sve više oblikuje prema tome konceptu lifestream kanala koji nude alate za
samoprodukciju i organizaciju, no ujedno postaju savršeni alati za ciljani marketing.
Svjedočimo distorziji autentične ideje, uobličavanju želje za slobodnom komunikacijom,
dijeljenjem i razmjenom podataka, odašiljanjem života, u komodificiranu kulturu životnog
menadžmenta. Taj se proces odvija upravo kao proces distorzije autentične želje i potrebe, a
prema interesima vladajućih. Web 2.0 je radikalizirao prakse integracije proizvodnje i
konzumacije, no istovremeno s lifestream alatima, društvenim mrežama i platformama
nastupa era sve restriktivnije regulacije i kontrole. Internet je, piše medijski teoretičar i
aktivist Geert Lovink, nakon 2000. godine izgubio “iluziju promjene” (2007), iluziju da bi se
Mreža mogla oblikovati kao mjesto izuzeto od logike kapitala. Umjesto toga restaurira se
mentalitet čuvanja vrata, centralizacija i institucionalizacija Mreže. Obavezna identifikacija i
filtriranje sadržaja ograničavaju digitalne medije i Mrežu kao sredstva proizvodnje i
komunikacijski kanal. Platforme sve više nalikuju komunalnim uslugama koje su poput
mnogih komunalnih usluga (voda, struja) postale institucionalno regulirane (Boyd, 2010).
Mreža se privatizira na način na koji se komunalne usluge u neoliberalnoj državi
privatiziraju, a regulacija prelazi u ruke privatnog sektora. Nudeći korisnicima otvorene
platforme za komunikaciju, pod određenim uvjetima korištenja, one javni prostor oblikuju
kao komercijalne servise.
Svi servisi koje spominje Manuel Castells (Facebook, Twitter, YouTube) kao masovne
samokomunikacije u rukama su korporacija. Google, News Corp. (vlasnik MySpacea) i
Yahoo! (Flickr) komodificiraju korisničke podatke koji postaju roba koja se prodaje
oglašivačima. Nije li riječ o totalnoj komodifikaciji ljudske kreativnosti u kojoj se publika ne
preobražava u pro-izvođače, već pro-konzumente,[19] pita se Christian Fuchs? Internet kao
granica i informacijska autocesta najprije je mjestoslobodnog protoka kapitala, uz
istovremeno ograničavanje protoka informacija, glazbe, filmova, knjiga, itd.[20] Autorkonzument za jedne je romantični junak nove medijske demokracije koja korisnika tjera na
sudjelovanje i stvaranje, dok je za tržište komunikacijskih usluga izvor besplatnog sadržaja.
Poznat je slučaj iz 1999. godine kada je sedam od petnaest tisuća “volontera” uzdrmalo infoidilu tražeći da se istraži je li im tvrtka AOL (američki posrednik Internet usluga) dužna zbog
poslova koje su obavljali godinama, pišući razne mrežne dnevnike, sudjelujući u diskusijama,
moderirajući rasprave i slično. Distorzija koju izvode emergentne kulture od korisnika čini
“mrežne robove” uvodeći novi oblik “super-eksploatacije”. Mreža nije neki ekskluzivni
prostor, već ponekad upravo prostor intenzifikacije šire kulturalne i ekonomske logike
78
postindustrijskog društva. Zbog toga i besplatni rad nije slučajno postao problem Mreže, jer
je on imanentan kulturalnoj ekonomiji kasnog kapitalizma koji, zaključuje Tiziana Terranova,
postaje “mutacija rada, politike i kulture” (Terranova, 2003: 99-121).
ALTERNATIVNE KULTURE
Pitanje intelektualnog vlasništva jedno je od ključnih antagonizama u suvremenom društvu.
Dijeljenje dokumenata dio je šireg pitanja zajedničkih dobara kao temelja koncepta javnosti.
Zajednička su dobra (commons), kako upozoravaju Hardt i Negri, doživjela privatnu
eksproprijaciju (2000: 301). Danas je sve zaštićeno autorskim pravom, od lijekova do hrane.
Pokret za slobodni softver jedna je od aktivnih kultura otpora. Neki smatraju kako je razvoj
slobodnog softvera osigurao kontradikcije u tkivu informacijskog kapitalizma i da će razvoj
slobodnog softvera imati širi utjecaj na budućnost proizvodnje informacija (Söderberg,
2002). Čini se kako je slobodni softver potvrda Marxove teze da ‘na određenom stupnju svog
razvoja, materijalne proizvodne snage dolaze u sukob s postojećim odnosima proizvodnje’,
zbog čega se Slavoj Žižek čak pita ne signalizira li ta perspektiva “kraj tržišnih odnosa”
(1998)?
Richard Stallman je 1984. godine osnovao The Free Software Foundation i projekt GNU koji
omogućava slobodno korištenje softvera u zamjenu za distribuciju poboljšanog koda (inačice
se mogu i prodavati, ali kod mora ostati otvoren). Kasnije se ovaj princip primijenio i na
druge ne-softverske artefakte. Licenca zahtjeva da se softver dobiven slobodnom razmjenom
podataka uvijek mora dalje distribuirati pod istim uvjetima. Richard Stallman je ponudio
jednu pragmatičnu definiciju slobodne informacije:
Ja vjerujem kako bi sve općenito korisne informacije trebale biti slobodne. Pod
“slobodnim” se ne referiram na cijenu, već slobodu kopiranja informacije i
oblikovanja prema osobnim potrebama… Kada je informacija općenito korisna,
redistribucija te informacije čini čovječanstvo bogatijim bez obzira tko distribuira i
bez obzira tko prima.
Pokreti slobodnog softvera i otvorenog koda nude drugačije poimanje autorstva jer autori ne
zaštićuju svoj rad od javnosti i/ili ostavljaju svoja djela otvorenima za dalju transformaciju.
To je podrivačka definicija. No čak i kultura slobodnog softvera podrazumijeva autorstvo i
originalnost. Za većinu slobodno znači da digitalne artefakte možemo prerađivati i dijeliti,
no “istovremeno moramo poštivati autorstvo i originalnost”. Kako upozorava GNU licenca –
79
slobodno (free) ne smijemo shvaćati kao besplatno (free) pivo.
No peer-to-peer ekonomija radikalna je opozicija neoliberalnim modelima proizvodnje,
konzumacije i distribucije. Svojim praksama dijeljenja, slobodne razmjene glazbe, knjiga i
filmova, ove kulture djeluju u sklopu neograničene ekonomije digitalnih dobara.
Istovremeno, iako to nije bila njihova pragmatična zadaća, one postavljaju temelje za debatu
o statusu intelektualnog vlasništva. Slobodna razmjena, koja se zbiva na Mreži, polazi od
načela kako su kulturalni artefakti javna dobra, te oni moraju biti dostupni svima. Richard
Barbrook tehnički dizajn Mreže smatra pretpostavkom da informacija postane “dar”, te da
se informacije trebaju izmjenjivati i prosljeđivati slobodno (Barbrook, 2002). Često čak i
kada djeluju u sklopu neoliberalne matrice, korisnici Mreže zapravo prakticiraju
cyberkomunizam, upravo zbog arhitekture Mreže. Vrlo često postaje očito kako se “sav
potencijal novijih tehnoloških i društvenih promjena ne može ostvariti unutar tradicionalne
kapitalističke hijerarhije” (Barbrook, 2002: 63). Znanstvenici, rani implementatori Mreže,
prelazili su okvire kapitalizma i dijelili informacije, ne iz nekog uvjerenja, već zbog
pragmatičnosti i efikasnosti.
Čak i ne razmišljajući o tome, ljudi stalno između sebe besplatno izmjenjuju
informacije. Iako se Internet proširio daleko izvan granica sveučilišta, njegovi
korisnici i dalje radije zajedno surađuju bez izravnog posredovanja novcem.
(Barbrook, 2002: 65)
Pitanje slobodne razmjene na Mreži je pitanje strukture medija. Slobodna razmjena počiva
na distribuiranoj strukturi Mreže. Ta borba nije samo borba za informacije, već borba za
strukturu koja dozvoljava dijeljenje tih informacija. (Zbog toga je McLuhanov poziv da se
medijski studiji bave analizom strukture, a ne sadržaja, aktualniji nego ikad.) Novi zakoni
ciljaju na promjene koje bi dovele do ograničavanja inače strukturalno otvorenih kanala
komunikacije. Historija piratskog servisaThe Pirate Bay koji godinama odolijeva gašenju,
usprkos sudskim tužbama upravo svjedoči važnosti arhitekture Mreže, načela na kojima
počivaju standardi Mreže. Dugo sud nije mogao utvrditi da je TPB distributer sadržaja. Iako
je bilo očito kako TPB sudjeluje u raspačavanju materijala zaštićenih autorskim pravima,
tužba se nije mogla provesti jer TPB samo posreduje torrente, a ne i dokumente na koje se
oni odnose (Tan, 2010). Dijeljenje se odvija tako da se identificira mrežna lokacija korisnika
koji istovremeno učitavaju i preuzimaju sadržaje povezane s torrent dokumentima. Upravo
zbog distribuirane strukture Mreže, standarda i protokola koji su odredili otvorenu
strukturu Mreže, tradicionalne industrije još uvijek nisu u mogućnosti riješiti problem s
80
kojim su suočene. No 2010. godina predstavlja prijelomnicu u toj borbi jer je te godine sud
osnivače TPB ipak osudio na zatvorske i novčane kazne.
Dominantne, emergentne i opozicijske kulture, prema Williamsovoj taksonomiji, nalaze se u
procesu pregovora čiji će rezultat biti odnos snaga ovih kultura. Jedan rezultat može biti
onaj tradicionalnih industrija koje žele uspostaviti ekonomske zakone kakvi su vladali u
trenutku njihova uspona. To u konačnici znači ograničavanje mogućnosti dijeljenja i
proizvodnje – digitalne tehnologije i Mreže kao sredstava za proizvodnju i javnog kanala
distribucije. Nije isključeno, o čemu piše Lawrence Lessig, da će u budućnosti Mreža
radikalno ograničiti postojeće mogućnosti dijeljenja i time redefinirati svoju horizontalnu
strukturu kako bi povratila neke od tradicionalnih ekonomskih modela na kojima počivaju
medijske industrije. Lessig je pesimističan, te smatra da je industrija odlučna da redefinira i
hardver i softver kako bi odgovarali potrebama industrija. “Kod može, a u budućnosti i hoće,
zamijeniti zakone koji su bili temeljna obrana intelektualnog vlasništva u cyber-prostoru”
(1999: 32).
No ideja slobodne informacije i sama je doživjela aproprijaciju dominantne kulture. Tako je
još vjerojatnije kako će ti emergentni modeli, makar na simboličkoj razini, također
zagovarati rješenja koja su drugačija od tradicionalnih. Za razliku od ranijih oblika
konzervativizma, upozorava Barbrook, emergentne kulture, koje on naziva “kalifornijskom
ideologijom”, tvrde da će “vladavina digerata koristiti svima… jer oni su izumitelji
sofisticiranih strojeva i oni unapređuju proizvodne metode” (2002: 56). Nije li upravo ta
retorika prisutna i u bezbrojnim zahvalama Steveu Jobsu koje su u satima nakon njegove
smrti skoro srušile Twitter? Digerati sami proklamiraju načela otvorenosti, slobode
dijeljenja. “Koristiti tehnologiju u svoju korist”, poziv Richarda Stallmana tako je doživio
aproprijaciju emergentnih industrija, no one ne nude stvarnu otvorenost, već iluziju
otvorenosti poput Kindlova čitača koji nudi “slobodno” preuzimanje knjiga ograničenih
sadržaja, uz naplatu i limitiranje mogućnosti mijenjanja teksta; ili Facebooka kao
“otvorenog” komunikacijskog kanala čija je otvorenost ograničena “uvjetima korištenja”.
Paradoks Mreže kao prostora slobode jest da ista decentralizirana struktura kojoj se
pripisuje demokratizacija medijskog prostora stoji u temeljima postindustrijskog kapitalizma
– emergentnih medijskih ekonomskih modela. Da bi struktura p2p mreža funkcionirala,
Internet bi trebao biti javno dobro: javni kanal komunikacije, a ne ono što emergentne
kulture predlažu, a to je jedna neoliberalna interpretacija otvorenosti i povezanosti. Jedna
takva interpretacija se nalazi u nekoliko izvedbi. Facebook oblik centralizacije je oblik
81
privatizacije javne sfere, u kojoj se samo jedan servis ponaša kao nadzornik sadržaja i to
samo onog dijela koji ugrožava njegove profitno-orijentirane interese (zabrana pornografije i
anonimnosti). Druga izvedba je puno opsežnija, a odnosi se na zakone koji bi posrednike
internetskih usluga transformirala u nadzornike sadržaja. To je slučaj s prijedlozima zakona
SOPA i PIPA koji bi, ukoliko bi bili usvojeni, omogućavali sankcioniranje pružatelja
usluga[21] koji bi postali nadzornici sadržaja i cenzori. Treći oblik je trenutno djelatan, a to
je oblik supostojanja različitih modela koji jedan drugog u svojoj definiciji isključuju. Drugim
riječima korporacija Google drugačije se ponaša u zemljama zapadnih demokracija, nego u
Kini gdje sudjeluje u cenzuri.
ZAKONI. NAKON DECENTRALIZACIJE, CENTRALIZACIJA?
Mogućnosti anonimnog izravnog povezivanja dviju točaka u mreži dovode se u pitanje putem
ekonomije osobnog i općeg – zbog općeg dobra, od korisnika se traži odricanje od osobnih
prava. Iako takvo ograničavanje prvenstveno pogoduje tradicionalnim kulturnim
industrijama, da bi ono steklo legitimaciju proglašava se općim dobrom. Mark Poster je
upozorio na ovaj tip legitimacije. Ukoliko se pitanje pristupa informacijama postavi iz
aspekta sigurnosti – Poster govori o sigurnosti države-nacije, onda se sigurnost države
“shvaća kao istinska sigurnost svakoga” (2001: 3). Kako bi se zaštitila sigurnost nacionalne
države – kao u slučaju WikiLeaks – ili privatni život – u slučajevima pedofilstva i curenja
privatnih snimki – predlaže se ograničavanje mogućnosti digitalne i mrežne proizvodnje,
konzumacije i distribucije.
No sukob je aktualan ne samo između dominantnih, vladajućih struktura i podređene većine.
U siječnju 2012. godine predložena je nova legislativa u Sjedinjenim Američkim Državama –
zakoni koji se nazivaju SOPA (Stop Online Piracy Act) i PIPA (PROTECT IP). Prvi je
zakonodavni prijedlog u listopadu 2011. godine bio upućen Zastupničkom domu, a drugi
Senatu. Cilj je ovih zakona bio spriječiti kršenja autorskih prava i krađu intelektualnog
vlasništva. S ovim zakonima pratimo sukob koji nije samo aktualan kao sukob korisnika i
korporacija, već i tradicionalnih i emergentnih modela. Dok prvi pokušavaju ograničiti
slobodno dijeljenje glazbe, filmova, igara i programa, drugi staju u zaštitu inovacije i autora
kao pokretača koji je i legitimirao uvođenje prakse zaštite autorskog prava.[22]
Pobornike donošenja zakona predvodile su dvije vodeće američke organizacije za kolektivno
ostvarivanje autorskog i srodnih prava, MPAA (Motion Picture Association of America) i njen
82
diskografski pandan, RIAA (Recording Industry Association of America), a njima su se u
lobiranju pridružile udruge tekstilnih kompanija i druge tvrtke koje žive od komercijalnog
iskorištavanja intelektualnog vlasništva (Katulić, 2012). S druge strane, protiv zakona nisu
prosvjedovali samo korisnici i civilne udruge, iako su oni odigrali važnu ulogu. (Pogotovo je
bila aktivna udruga Electronic Frontier Foundation.) Prosvjedovale su i internetske
kompanije. Google, Facebook, eBay, Twitter i drugi 15. studenog objavljuju oglas preko
čitave stranice New York Timesa u kojem stoji: “Udruženi u zaštiti inovacija”. Emergentne
kulture za sada pobjeđuju u pregovorima oko značenja Mreže, a njihovi ekonomski i
kulturalni modeli počivaju na drugačijoj logici od logike industrija zabave. One nastaju na
jazu legitimacijskih praksi tradicionalnih industrija zabave (zaštita autora) i realnosti u kojoj
distributivna struktura Mreže i fleksibilnost digitalnog medija omogućavaju nove modele
“inovacija”, a granicu između publike i autora čine propusnom.
Da emergentne, a ne tradicionalne kulture odražavaju aktualnu strukturu osjećaja, dokazuju
reakcije i na ratificirani trgovinski sporazum ACTA (Anti-Counterfeiting Trade Agreement),
koji se pojavio nedugo nakon odbacivanja prijedloga zakona SOPA i PIPA, a koji ima za cilj
zaštititi intelektualno vlasništvo u širem opsegu (od fizičkih krivotvorina i lijekova, do
piratskih servisa). Internetski servisi, među kojima i Wikipedia, ugašeni su na jedan dan u
znak prosvjeda, poljski zastupnici u parlamentu su se pojavili s maskama Anonymousa[23]
preko lica. Pogotovo je snažno odjeknula ostavka službenog izvjestitelja Europskog
parlamenta Kadera Arifa koji je odbio sudjelovati u potpisivanju sporazuma zbog
netransparentnosti procesa. To je uistinu bila moćna protestna gesta, no i sama organizacija
koju zastupa Arif dio je jedne šire ekonomsko-političke stvarnosti koja počiva na vlasničkim
pravima. Iako se u javnosti stvorio konsenzus o tome kako bi Europska unija i nevladine
organizacije trebale sudjelovati u kreiranju jednog novog zakona, i ta privremena kočnica ne
bi značila propitivanje fundamentalne dileme o kolektivnom karakteru intelektualnih dobara.
No kako je uopće moguće provesti kontrolu distribucije i prerada artefakata kulturnih
industrija, filmova, glazbe, programa, itd.? Takva kontrola je moguća jedino ukoliko se
ograniče mogućnosti Interneta. Najučinkovitiju kontrolu sprovela je Kina. No njezine
metode ozbiljno zadiru u ljudska prava.[24] Teško je zamisliti, iako nije nemoguće, kako
zakoni i na zapadu mogu dovesti u pitanje ta prava. Jedan od predlagatelja novih zakona,
Michael O’Leary, izjavio je kako se “Internet nije ‘pokvario’ na mjestima kao što su Kina i
Iran”. Ipak, činjenica je kako ovi prijedlozi zakona ciljaju na uvođenje oblika cenzure i da se
koriste metodama koje je koristila i Kina u svojem projektu koji je široko istražio i
implementirao metode ograničavanja Interneta.[25] Prijedloge zakona zato su nazivali
83
“američkom varijantom velikog kineskog vatrozida” jer oni de facto krše pravo na slobodu
govora, iako je prva klauzula ovog zakona ne ograničavanje tog prava (McSherry, 2011).
Prema ovom prijedlogu od pružatelja usluga bi se očekivalo da “‘obrišu’ određene stranice”.
Čitave domene dospjele bi na crnu listu što bi značilo i da nestanu i tisuće stranica koje se
nalaze pod tom domenom, iako one nisu kršile nikakve zakone (McSherry, 2011). SOPA u
nadzor uključuje i tražilice, kompanije koje pružaju usluge plaćanja putem Mreže (kartične
kompanije poput PayPala) i reklamne agencije. U praksi to znači da će američki državni
odvjetnici moći izdati nalog tražilicama (Google ili Yahoo!), DNS pružateljima usluga ili
internetskim oglašivačima da blokiraju mrežne stranice bez obveze da se u postupku sasluša
druga strana (Katulić, 2012). Ukoliko oni nadzor ne bi sprovodili, prema novim prijedlozima,
država bi imala ovlasti intervenirati, postajući nevidljivi policajac, jer bi zakon, pretpostavlja
se, ipak same vlasnike potaknuo na cenzuru. Legislativa unatoč svemu ne bi bila učinkovita
jer bi se problematične domene uvijek mogle preseliti na druge servere, no ona bi ozbiljno
mogla ugroziti Internet i njegovu temeljnu strukturu koja omogućuje slobodu povezivanja
svake točke sa svakom bez hijerarhijskog posrednika.
U pregovorima oko statusa otvorene informacije, borbi kultura tradicionalnih industrija
zabave i emergentnih modela koje predvode internetske kompanije, proces pregovora se
često odvija u naizgled neočekivanom diskurzivnom polju. I jedna i druga strana se poziva
na zaštitu autora. Ograničavanje mogućnosti Mreže kao distributivnog dijagrama, ne
legitimira se tržišnim razlozima, već obećanjima o sigurnosti. U prošlosti zakonodavnih
pokušaja postojala su dva naizgled nespojiva legitimacijska diskursa. Zanimljivo je kako bi,
da su prihvaćeni, ti prijedlozi koji su nastojali regulirati sasvim različite probleme, imali
gotovo iste posljedice. SOPA i PIPA prijedlozi zakona temelje se na legitimaciji “zaštite
autora”. No američki prijedlog Communications Decency Act (Zakon o pristojnosti
komunikacija) iz 1996. godine imao je za cilj riješiti pitanje sigurnosti maloljetnika i djece.
Zakon je predlagao da se reguliraju pornografske i “nepristojne” stranice.
Ovaj je prijedlog zakona John Perry Barlow nazvao “napadom na neovisnost i suverenost
cyber-prostora” (1996) jer je cilj bio isti kao i u sadašnjim prijedlozima, da se pružatelji
usluga, do sada u poziciji neutralnih facilitatora i strukturalnih nadglednika, smatraju
odgovornima za sadržaje. I ovim zakonom bi posrednici internetskih usluga postali
nadzornici koji bi trebali ograničiti pristup na stranice s “nepristojnim sadržajima” mlađima
od osamnaest godina. U konačnici zakon bi doveo do centralizacije i obavezne registracije
prilikom pristupa svim sadržajima Mreže. Na taj bi način mrežni servisi zapravo sve više
84
nalikovali institucionalnim masmedijima. Tako bi tradicionalna kultura na uskim grlima,
vratima, ili kako su ih neki nazvali “Ahilovim petama Interneta”, instalirala nove vratare iako
je Mreža medij bez vratara, kako ju je nazvao Paul Levinson. No to se može dogoditi jedino
ukoliko se hegemonija, u gramscijevskom smislu, prakticira kao spontani pristanak svih
kultura uključenih u pregovore oko značenja Mreže oko općeg smjera koji su nametnuli
vodeći.
EKONOMIJA OSOBNOG I OPĆEG. AMINA/JELENA – CINIČNI SUBJEKT U POTRAZI
ZA IDENTITETOM
Mnogi su spremni žrtvovati neke osobne slobode u korist opće sigurnosti, no sloboda
dijeljenja informacija legitimira se ne samo općim dobrom. Internet se opisuje kao kaotično
mjesto na kojem ne možemo sačuvati svoju privatnost – osnovna je postavka kako je to
mjesto posebno propusne granice između javnog i privatnog. Kao oblik legitimacije javlja se
i moralna panika koja se opet temelji na retorici tehnološkog determinizma. (U domaćem
slučaju curenja Severinine privatne porno-snimke masmediji su upozoravali na “tamnu
stranu” Mreže). Tako je diskurzivno bio uokviren i slučaj krađe identiteta Riječanke Jelene,
kojoj je objavljena slika na blogu otete sirijske lezbijske aktivistice Amine Arraf. Slučaj se
prije svega oblikovao kao ugrožavanje privatnosti, krađa identiteta koja se može svakome
dogoditi. Istovremeno mediji su postavili pitanje anonimnosti – je li opravdana anonimnost
blogera? Bez obzira što se vjerojatno zbiljska osoba Amina Arraf, objavljivanjem tuđe slike
željela zaštititi od represivnog sustava, ona je ipak ukrala nečiju sliku (Elliott, 2011). S
druge strane postavlja se pitanje ukoliko je zbiljska aktivistica koja je skrivala vlastiti
identitet objavljivanjem tuđe slike postala žrtvom policije, nije li krađa Jelenine slike
drugorazredni događaj, u sjeni ozbiljnijeg ugrožavanja ljudskih prava?
No vrlo brzo je otkriveno kako su Amina Arraf i njezin slučaj puka fikcija koju je na svojem
blogu izgradio jedan Amerikanac. Četrdesetogodišnji oženjeni doktorand na Sveučilištu u
Edinburgu, Tom MacMaster, priznao je kako se pretvarao da je lezbijska blogerica u
Damasku i objasnio kako je djelovao iz vlastite “taštine”, no da je tada vjerovao da će ukoliko
će pisati pod arapskim ženskim imenom “steći neko poštovanje mrzovoljnih muškaraca”
(Addley, 2011). Ukoliko bi blog pisao pod vlastitim imenom MacMaster objašnjava, netko bi
ga sigurno pitao “‘Zašto mrziš Ameriku?’, ‘zašto mrziš slobodu?’ i slične stvari” (Addley,
2011). Slučaj se pokazao kao još jedan medijski događaj u kojemu ima nešto od onog
simboličkog zaostatka u kojem se ideologija otkriva kao moment lažnog prepoznavanja.
85
Internet u kolektivnoj strukturi osjećaja funkcionira kao mjesto na kojem se svatko može
lažno predstaviti, a privatnim se dokumentima i slikama može manipulirati. No u ovom
slučaju medij je odigrao ulogu simptoma jer je ukazao na društvena iščašenja. Tamo gdje se
činilo kako se potvrđuje problematični karakter virtualne mrežne komunikacije, ukazale su
se karakteristike zapadne cinične ideologije.
Iako je MacMaster tvrdio kako je djelovao iz vlastite taštine, i njegova fikcija (kao i u
primjerima znanstveno-fantastičnih fikcija) upućuje na postojanje antagonizma u zapadnim
demokracijama. Kako je pisao Michael J. Shapiro u izvrsnoj studiji Violent Cartographies
politička kartografija je uvijek potpomognuta moralnom geografijom, setom tihih etičkih
tvrdnji koje organiziraju etičkopolitičke diskurse (1997: 16). Nestabilnost etičkog fokusa
oblik je zaboravljivosti, no ta zaboravljivost nije slučajna, već strukturalno inducirana
amnezija koju potiču dominantni oblici shvaćanja. Slučaj sirijske lezbijske aktivistice (ovdje
imamo trostruku drugost – rodnu, seksualnu i postkolonijalnu), sasvim je neočekivano
ukazao na potrebu Zapada da u sklopu svoje tolerancije “kao ideološke kategorije” (Žižek,
2008) proizvodi žrtve upravo putem tihih diskurzivnih oblikovanja. Kako aktivistica za prava
lezbijki nije postojala – funkcija ove i sličnih fikcija je da igraju ulogu konstitutivnog mita o
zapadnim demokracijama. Žrtve nedemokratskih sustava konstitutivni su momenti
mitologije Zapada, mjesta restauracije narativa o zapadnoj demokraciji koja stoji sama
nasuprot nedemokratskim režimima, a “svaki se autentični susret s drugim ljudskim bićem
oblikuje kao viktimizirajuće iskustvo” (Žižek, 2008).
Sloboda se pojavljuje kao legitimirajuća (ali prazna) gesta. MacMasterova motivacija da piše
pod krinkom “žrtve”, potaknuta je željom da se izbjegne konflikt, jer, kako i sam priznaje,
već i zbog toga što piše o Siriji, netko bi ga mogao pitati “zašto ne voli Ameriku i slobodu”?
No cenzura i ograničavanje prava na govor ne postoje samo u Trećem svijetu, već i na
Zapadu. Nije li britanski premijer David Cameron od BlackBerryja zatražio da privremeno
ukine mogućnost slanja poruka kako bi se onemogućilo širenje uličnog nasilja u londonskim
prosvjedima u ljeto 2011. godine? “Kada ljudi koriste društvene medije zbog nasilja moramo
ih spriječiti”, poručio je Cameron, prije odlaska na razgovore s menadžmentom Facebooka,
Twittera i BlackBerryja. Ako nam se čini kako razgovori nisu mogli biti produktivni za
Camerona, jer motiv je Marka Zuckerberga “učiniti svijet otvorenim”, nemojmo biti naivni.
Otvorenost kao tipična prazna gesta ideologije jedne emergentne kulture nije u sukobu s
restrikcijama koje ta kultura prakticira diljem svijeta, od Kine do Amerike.
Shapiro je devedesetih godina prošlog stoljeća dijagnosticirao specifičan oblik zaborava,
86
preispisivanja američke ratne povijesti, pogotovo rata u Vijetnamu, koje je odigralo ulogu
mobilizacijske retorike prije i za vrijeme Zaljevskog rata. Danas se antagonizam javlja kao
sumnja u same temelje američke demokracije, opravdanosti američke vanjske politike.
Amerikanac koji na Internetu izmišlja Drugo, sirijsku aktivisticu za prava lezbijki,
fikcionalizira Drugo kao “ovaj/taj mračni objekt nasilja” kako je pisao Shapiro (1997: 73-
106). Taj imaginarij vrlo je sličan Bunuelovom filmu kao i lacanovskom okviru medijacije,
gdje je objekt žudnje zamjenski znak povezan sa subjektovim pokušajem samo-oblikovanja i
privida koherencije zapadne demokracije.
Ugrožavanje ljudskih prava u Trećem svijetu postaje moment legitimacije cinične
postideologije koja dozvoljava toleranciju i otvorenost prema različitostima sve dok one ne
ugrožavaju hegemonijsku matricu. Zbog toga se drugost najčešće prikazuje kao žrtva – ona
je benigna i neopasna za ideološku matricu. (Zbog toga je i moguće da Jelena priznaje
Amininu tešku poziciju (smrt, zatočenje itd.), ali upozorava na ugrožavanje svojeg prava na
privatnost.)[26] Fikcionalna otmica lezbijke i manipulacija tuđom slikom, na simptomatičan
način spajaju dva legitimacijska diskursa zapadnih demokracija, ljudskih prava i slobode
govora. Cinična ideologija počiva na trijumfu individualizma, mitu o toleranciji kao pravu na
vlastitu priču. Internet je medij koji je materijalizirao potrebe “društva u kojem su
vrijednosti individualne slobode i otvorene komunikacije postale presudne” (Castells, 2003:
12). “Internet je smišljeno oblikovan kao tehnologija slobodne komunikacije” (Castells,
2003: 15).
Zbog toga ovaj događaj upućuje na još jedan moment zanimljiv u strukturi osjećaja koja
digitalne medije i Mrežu, iako je riječ o medijima slobodne komunikacije, oblikuje kao
kaotične strukture pogodne za kršenje ljudskih prava. Kada se ova kritika i upućuje kao
kritika sustava, tada se inzistira na moralnoj panici ugrožavanja ljudskih prava kao
nadziranja svakog pojedinačnog računa. Poput paranoje oko snimanja putem nadzornih
kamera, gdje bi interpretacija svake snimke vremenski višestruko nadmašila snimljeni
materijal, ona na jedan način laska subjektima koji su promatrani. No nadzornike uistinu ne
zanimaju subjekti, već samo podaci koji su pogodni za kodifikaciju. U tom je smislu već
aktualno ugrožavanje prava subjekata na Mreži, ali ne u obliku prisutnom u slučaju
Amine/Jelene, gdje se slučaj oblikovao prije svega kao ugrožavanje privatnosti kao krađe
identiteta koja se može dogoditi svakom, već kao realno ugrožavanje ljudskih prava koje se
uistinu već zbiva i uključuje sve u obliku ciljanog marketinga. Moć nadzornika ne leži u
činjenici da svakoga mogu promatrati, niti je subjekt kao takav uopće važan za taj sustav.
Dok se perpetuira paranoja o ugrožavanju individualnih sloboda nadzorom privatnih
87
podataka, nitko ne upozorava na činjenicu kako bi centri moći i nadzora trebali
bitipromatrani. Korporacije od korisnika dobivaju upravo one podatke koji ih zanimaju, a
korisnici te informacije važne korporacijama dijele svojevoljno. Paradoksalno, osobna prava
su najprije ugrožena u procesu svojevoljnog prepuštanja personaliziranom mrežnom
marketingu. Tako se potvrđuje, iako u jednom sasvim drugom kontekstu, teza Neila
Postmana kako je budućnost oblik svojevrsne kapitulacije potrošača, sličnija zapletu romana
Vrli novi svijet Aldousa Huxleyja nego 1984.Georgea Orwella (Postman, 1992).
Na djelu je previd jer samovoljno predavanje osobnih podataka uz istovremeni strah kako će
se predaja desiti u obliku ultimativnog Velikog brata, programa na kojemu ćemo svi postati
nadzirani, moguć je upravo zato jer se hegemonija ne prakticira kao nasilno nametanje
poretka, već ju provode emergentne kulture koje diskurzivno počivaju na kooptaciji dijela
autentičnih kultura i praksi. Samo tako se može objasniti podatak da najveći broj snimki na
YouTubeu čine privatne snimke djece, dok je istovremeno jedno od najosjetljivijih pitanja
Interneta – dječja pornografija. Ekonomija općeg dobra, ograničavanja anonimne
komunikacije zbog zaštite korisnika oblik je hegemonije dominantnih etatističkokorporacijskih kultura koje nameću obrasce komunikacije i oblikuju Mrežu prema svojim
potrebama. Istovremeno ne rješavaju pitanje krađe privatnih podataka. (Nije li i Jelenino
pojavljivanje u medijima istovremeno manipulacija njezinim osobnim podacima?)
Danas je aktualna bitka oko komunikacijskih mogućnosti Mreže – koja uključuje i važan
segment – mogućnost anonimne komunikacije. To je ona pretpostavka koja je omogućila
egipatskim aktivistima i aktivisticama slobodno djelovanje u totalitarnom režimu. Kada je
Mreža uistinu otvorena ona je istovremeno i “prostor slobode”, mogućnosti “odabira
identiteta” i proizvodnje “višestrukih identiteta”, itd., no i mjesto “krađe identiteta”,
“manipulacije identitetom”, itd. Paranoja manipulacije osobnim podacima, koja legitimira
sve izgledniju zabranu anonimnosti na Internetu i uvođenja protokola za identifikaciju,
najviše koristi korporacijskom kapitalizmu dok je upitan njezin rezultat u borbi protiv
manipulacije privatnim podacima. Identifikacija je uspješan ekonomski model Facebooka s
kojim korisnici potpisuju ugovor prema kojem je svaki osobni profil vlasništvo kompanije.
Hegemonija djeluje u trenutku u kojem subjekti sami pristaju na manipulaciju postajući
sadržaj medija poput Facebooka. Strah od manipulacije osobnim podacima postaje
legitimacija za ograničavanje Mreže kao javne sfere, Mreže kao trga i ulice. Sloboda javnog
govora i prava na anonimni govor – danas su najugroženije slobode umreženog društva. S
druge strane stvarna kršenja osobnih sloboda znače ograničavanja Mreže privatizacijom
javnog prostora i komercijalizacijom osobnih podataka.
88
MANJE LJUBAVI – VIŠE MRŽNJE! ULOGA DRUŠTVENIH MREŽA U REVOLUCIJAMA
Mogu li se danas autentične kulture razlikovati od distorziranih oblika tolerancije, retorike
sudjelovanja i otvorenosti? Tri faze u povijesti Mreže – utopijski zamah početkom
devedesetih, skeptični cinizam kraja devedesetih i nedavni optimizam potaknut ulogom
društvenih mreža u revolucijama, povijest je pitanja imaju li kulture Mreže snagu oduprijeti
se dominantnom poretku, vlasničkim odnosima i kalifornijskoj ideologiji? Manuel Castells je
zaključio kako se u umreženom društvu zbivaeksplozija identiteta otpora, te da su ti otpori
utemeljeni u vjerovanju u vrijednost komunikacije same (Castells, 2009). Čini se kako je
mrežno okupljanje i organiziranje različitih društvenih skupina potvrda Castellsova
predviđanja. Za vrijeme arapskog proljeća, hrvatskih Facebook prosvjeda i globalnih
prosvjeda protiv budžetskih rezova, ujedinjavali su se različiti subjekti, a povezivala ih je
Mreža.
Politički i religijski subjekti različitih orijentacija djelovali su unisono, islamski
fundamentalisti i pro-liberali u egipatskoj revoluciji, u domaćim prosvjedima desna i
konzervativna Hrvatska, stupala je uz bok s anarhistima i ljevičarima. S obzirom na
historiografiju aktivizma na Mreži, postoji fundamentalna razlika u razumijevanju uloge
Mreže u kulturi otpora između skupina koje su djelovale od devedesetih i obilježile kulture
otpora na Mreži i današnjeg mrežnog aktivizma. Od devedesetih godina do pojave
društvenih mreža djeluju haktivisti, netaktivisti zastupnici elektroničkog građanskog
neposluha poput skupina Critical Art Ensemble i 0100101110101101. org., koji u političkim
akcijama koriste softverske alate i promišljaju i konceptualiziraju medij. Geert Lovink i
David Garcia u članku “The ABC of Tactical Media” definiraju taktičke medije kao “uradi
sam” (DIY) alate koji su omogućeni revolucijom u elektronici i proširenim načinima
distribucije (od kablovske mreže do Interneta), a koji koriste grupe i pojedinci koji se
osjećaju revoltiranima ili isključenima iz šire kulture (1997). Dakle, ono što je povezivalo sve
kulture otpora, oblike elektroničkog građanskog neposluha (izraz su skovali Critical Art
Ensemble) i taktičkih medija (izraz Geerta Lovinka) je korištenje medija kao alatakako bi se
divergiralo centraliziranu jednosmjernu komunikaciju. Jedna od najpoznatijih akcija
taktičkih medija je napad umjetničko-aktivističke skupine Electronic Disturbance Theater
1997. godine na mrežne stranice i servere meksičke vlade. Tada je oblikovan softver
FloodNet koji je korišten za medijsku podršku zapatističkom otporu.
Prosvjednici u nedavnim događajima nisu razvijali vlastite alate, niti su koristili autonomne
89
p2p mreže čija bi struktura bila u njihovim rukama, već su kao alate za organizaciju
prosvjeda i medijske prostore koristili popularne platforme, društvene mreže, komercijalne
servise i platforme. To je pobuna koja Mrežu razumijeva na jedan potpuno drugačiji način od
aktivista koji su sudjelovali u otporu zapatista protiv meksičke vlade. Te je akcije obilježio
jedan spoj naivnog povjerenja u platforme (Google, Facebook, Twitter i YouTube) i širokog
aktivističkog organiziranja. Prosvjednicima u Egiptu ili hrvatskim Facebook prosvjednicima
nije bilo na pameti razvijanje vlastitih alata, niti poduzimanje hakerskih napada na centre
moći. Ono što se zbivalo je korištenje korporacijskih servisa, na način na koji se fizičkom
prostoru, pa i u prosvjedima i revolucijama, naseljavaju javni trgovi i ulice. Kako bi se
artikuliralo političko nezadovoljstvo prosvjednici su koristili popularne servise jer su se na
njima nalazili mnogi do kojih su organizatori prosvjeda željeli doprijeti.
Postoji duboka razlika između prosvjednika koji Mrežu koriste kao medij, i korisnika koji
Mrežu koriste kao javni prostor, ignorirajući činjenicu da je riječ o komercijalnim mrežama.
Aproprijacija društvenih mreža u političke svrhe oblik je re-artikulacije, korištenja postojećih
medijskih alata u svrhu kreativnog otpora poretku. Uloga Mreže u revolucionarnim
gibanjima bila je ujedno šireg i užeg dosega od taktičkih medija. S jedne strane,
komunikacija se odvijala na popularnim servisima, zbog čega su mnogi subjekti bili uključeni
u nju. S druge strane, to je organiziranje na jednoj užoj pragmatičnoj osi. Sadržajno, neka su
politička pitanja ostajala neodgovorena, zbog čega su mnogi upozoravali kako će politički
biti značajno tek razdoblje nakon simboličkog ujedinjenja. U arapskom svijetu, to se danas
pokazuje točnim predviđanjem. Riječ je o mrežama na kojima se članovi, iako povezani
određenim stavovima, vrijednostima, svjetonazorima ne slažu oko svega. Zbog toga je Joss
Hands te mreže nazvao “kvazi-autonomnim mrežama za prepoznavanje”. Njihovi članovi se
ne slažu u svemu, a klasteri se stvaraju samo oko partikularnih ciljeva. Istovremeno to su
mreže za prepoznavanje, jer dok govorimo, raspravljamo, odlučujemo i djelujemo stvaramo
veze, što podrazumijeva i prepoznavanje sličnosti i razlika (Hands, 2011). Kvazi-autonomne
mreže za prepoznavanje nisu elaborirane prakse elektroničkog građanskog neposluha, već
su one sličnije flash mob akcijama za čije su djelovanje potrebne mnoge redukcije, a koje
svojim nadrealističnim minimalizmom mnogo toga ostavlja u zagradama.
Ta komunikativna djelovanja koja su oblikovana oko minimuma srodnosti, razlikuju nedavne
Facebook revolucije od “privremenih autonomnih zona” kako je kulture otpora devedesetih
definirao Hakim Bey. Privremena autonomna zona je također pobuna, ustanak ili gerilska
operacija koja oslobađa područje, a zatim serasplinjuje… prije nego je Država uspije ugušiti
(Bey, 2003). No sudionici se organiziraju oko širih političkih pitanja. Za Beya, TAZ
90
(Temporary Autonomous Zone) nomadska je grupa koja čak zamjenjuje nukleusnu porodicu,
saturnalija kojoj je cilj izokretanje poretka i oblik psihičkog nomadizma subjekta nevezanog
uz određeni prostor i vrijeme. Za sudionike arapskog proljeća, s druge strane, povezivanje
se temelji na puno pragmatičnijim razlozima. Umjesto u svojim sličnostima, poštivanjima
Drugosti i razvijanju tolerancije za različite stilove života – recentni aktivizam na mreži
oblikuje se prema Žižekovoj maksimi “Manje ljubavi – više mržnje!” jer se aktivisti ne
ujedinjuju u sličnostima, već otporima prema zajedničkom političkom neprijatelju (2001:
159).
Prilično je jasno kako je u novijim revolucijama riječ o neosviještenom obliku mrežnog
aktivizma. No, nisu li taktički mediji također bili opterećeni jednim temeljnim problemom
previše ljubavi, kao što je to slučaju s TAZ saturnalijama? Ideologija taktičkih medija počiva
na subjektu bez kulture koji vjeruje u moć komunikacije same. To je prevladavanje
partikularnog subjekta univerzalnom Mrežom, povijesno ukorijenjenih, partikularnih
identiteta apstraktnim univerzalniminstrumentalizmom Mreže (Castells, 2000). Nije li i tada
i tu na djelu dihotomija partikularnog i univerzalnog na kojoj počiva cinična ideologija? U
hrvatskom slučaju refren “Dolje vlada!” (koji su prosvjednici istaknuli kao jedini program)
mnogi su kritizirali kao zahtjev bez političke supstancije. No kvazi-autonomne mreže za
prepoznavanje i jesu uspješne jer se temelje na minimumu zajedništva koji je dovoljan kako
bi se oponiralo zajedničkom političkom neprijatelju. One se poput Beyevih TAZ-ova vrlo brzo
raspadaju, no njihova je intrinzična motivacija već u sebi svjesna njihovih razlika. Beyevi, a
zapravo Deleuze-Guattarijevi, “psihički nomadi” pokazuju se kao subjekti koje su doživjeli
aproprijaciju mainstream kulture. Nije li Facebook distorzirani oblik TAZ-a gdje se identitet
interpretira kao “proizvod razlike-u-sebi, a ne prema objektu” (Deleuze/Guattari), gdje se
poštuje i potiče univerzalnost mreža? Globalna kultura kao kultura komunikacije zbog
komunikacije same, razmjene komunikacijskih protokola među svim kulturama svijeta,
razvijena je na temeljima vjere u moć umrežavanja i sinergije koja se održava davanjem i
primanjem od drugih (Castells, 2009). No nije li preziranje i odbacivanje aktualnog i
postavljanje univerzalnog kao oblika prevladavanja partikularnog (utemeljenog na
nacionalnim, geografskim, rodnim i drugim partikularnim identitetima) ujedno legitimacija
perpetuiranja moći elita u umreženom društvu?
SLACKTIVIZAM – CHE VUOI?
Digitalni aktivizam na društvenim mrežama danas neki posprdno nazivaju slacktivizmom
91
(izraz slacker u engleskom jeziku se odnosi na lijenčinu, zabušanta) jer se često ograničava
na deklarativnu podršku, koja ne zahtijeva nikakav napor, dok donosi osjećaj identifikacije s
nekim pokretom ili kampanjom. Za razliku od osviještenih i promišljenih taktičkih medija
digitalnom aktivizmu na društvenim mrežama spočitava se nedostatak istinskog aktivizma.
Evgeny Morozov u studiji The Net Delusion navodi primjer lažne peticije za očuvanje
poznate fontane Stork u Kopenhagenu, koju je 2009. godine pokrenuo danski psiholog, a
koju je potpisalo 27.500 korisnika Facebooka. Za Morozova, ovaj primjer ilustrira klasični
problem političkog aktivizma na društvenim mrežama, na kojima se mnogo toga zbiva bez
neke predanosti idejama i politici uopće, već kako bi se zadivilo prijatelje (2011: 186-187).
Ali nije li mehanizam svake simboličke identifikacije uvijek samoidentifikacija s nekim
simboličkim poretkom, koji je u svojem temelju virtualan? Ono što Morozov pretpostavlja
jest postojanje neke zbiljski predane političke identifikacije. No nije li svaka predanost
idejama i politici uopće oblik i izraz pogrešnog prepoznavanja? Da bi subjekt prošao
identifikaciju, potrebno je da ga neka društvena zadaća ureže, a taj urez označiteljskog
lanca uvijek je prepoznavanje u Drugome. Subjekt od Drugog prima čak i poruku koju sam
šalje kako nas upozorava Jacques Lacan (1983c: 284). To je taj učinak retroverzije preko
kojeg subjekt na svakoj etapi postaje ono što je već bio (zbiljski, predani aktivist). U suštini
aktivist se i može postati samo putem procesa subjektivacije, jer čovjekova želja je želja
Drugog. Da bismo razumjeli o čemu se radi u identifikaciji, trebamo znati “preko koga i za
koga subjekt postavlja svoje pitanje” (Lacan, 1983b: 88). Ako čovjek želi kao Drugi, možemo
li znati jesmo li predani aktivisti, ukoliko ne dozvolimo da budemo obmanjeni nekim
simboličkim mandatom? Tanka je granica između istine i znanja, upozorava Lacan jer “istina
nije ništa drugo do ono što znanje može saznati da zna samo ako pokrene svoje neznanje”
(1983c: 274).
Ukoliko je slacktivizam manipulativna iluzija, svakodnevno se na raznim društvenim
mrežama zbiva subjektivizacija putem tipke sviđa mi se. Uspjeh društvenih mreža uopće,
krije se upravo u sublimnom karakteru pitanja koje igra ulogu psihoanalitičkog pitanja koje
subjekt najbolje vodi na put njegove vlastite želje (Lacan, 1983c: 293). Uistinu bitno pitanje
nije ‘Što želim?’ – što korisnici mreža žele?, već Što želiš? (‘Che vuoi?’), ‘Što sam ja za
druge?’ ‘Što oni vide u meni?’ Sviđa mi se zapravo znači ‘sviđam se sebi dok se promatram s
mjesta Drugog’. Ako želimo otkriti koja se motivacija krije iza djelovanja današnjih aktivista,
pa i slacktivista, trebali bismo otkriti koje je mjesto odakle su promatrani, “odakle sebe
promatraju tako da se sebi pojavljuju dopadljivi, vrijedni ljubavi” (Žižek, 2002: 148). Evgeny
Morozov tvrdi kako su aktivisti na društvenim mrežama ne samo lažni pozeri, već i
instruirani subjekti. Morozov smatra kako su američke tajne službe, impresionirane
92
uspjehom jedne kolumbijske grupe, počele poticati korištenje platformi za društveno
umrežavanje (2011). Jesu li subjekti Trećeg svijeta instruirani, obmanjeni? Jedan od glavnih
vođa egipatske revolucije bio je Googleov menadžer Wael Ghonim koji je prosvjednike
mobilizirao koristeći se društvenim mrežama. (Wael Ghonim je pokrenuo Facebook stranicu
“We are all Khaled Saeed” u spomen mladiću kojeg je policija pretukla na smrt.) Ukoliko je
točno što tvrdi Morozov, nije li tada riječ o tome da prosvjednici u svojem djelovanju i
previše vjeruju? Prosvjednici su u Egiptu na mnogo načina previše vjerovali Facebooku,
Googleu i Twitteru, smatrajući kako su oni omogućili revoluciju. Morozov tvrdi kako je tu
riječ o manipulaciji, direktnoj kontroli, političke elite. No nisu li te elite ono simboličko
mjesto, točka identifikacije egipatskih prosvjednika, zbog čega nije bilo niti potrebno da
korporacije igraju političku ulogu koju im Morozov pripisuje (ulogu alata tajnih službi)?
Kada Morozov i drugi koji kritiziraju aktiviste zbog njihove lažne poze,[27] zanemaruju
poziciju u kojoj se oni nalaze i odnose moći koji tu poziciju determiniraju. Iluzija se upisuje u
privatnu sferu (aktivisti nisu iskreni u svojem djelovanju, itd.), dok se manipulacija zbiva u
sferi postideologijskog korporativnog sustava koji univerzalizira svoju postideologijsku
perspektivu. Morozov promatra manipulaciju kao ideološku (korporacije koje instruiraju
prosvjednike), no manipulacija je zapravo postideologijska (nepolitička, profitno orijentirana
i univerzalna). “Internet je ponudio toliko jeftine i lako dostupne zabave onima koji žive u
autoritarnim režimima da je postalo puno teže ljudima objasniti da bi trebali brinuti o
politici”, tvrdi Morozov (2011: 81). No zapravo, ne zbiva li se manipulacija upravo na
suprotan način? Internet nije političko sredstvo koje stvara iluziju, već je iluzija sam
nepolitički karakter Interneta – ideja da je to idealna univerzalna zajednica ljudi koji će
prevladati svoje partikularne identitete.
Umjesto da se, što čini Morozov, preispituje iskrenost slacktivizma, potrebno je užitak
smjestiti u samo središte aktivističke identifikacije i obrnuti pitanje. Nije dovoljno pitati se
jesu li aktivisti danas iskreni, manipulirani, naivni, već može li se, sasvim eklektički, ta
automatizacija, pojednostavljenje aktivističkih alata uposliti u revoluciji? Mehanizam
identifikacije kao identifikacije s mjestom Drugog moćan je politički pokretač kao i oslonac
manipulacije. Isti mehanizam koji je djelatan na razini osobne identifikacije vrijedi i za
društvenu identifikaciju, prolazak kroz društvenu fantazmu.
Jedan od najvećih političkih aktivista zviždača, Daniel Ellsberg, kao vojni analitičar imao je
tri godine pristup dokumentima koji su pokazivali kako je od najranijih dana američka
vrhuška ciljano obmanjivala javnost o američkoj ulozi u ratu u Vijetnamu. Aktivist kojeg je
93
Henry Kissinger nazvao “najopasnijim čovjekom u Americi”, odlučio je proslijediti medijima
tzv. Pentagonske papire. No kako se zbila identifikacija jednog vojnog analitičara kao
aktivista? Ta se transformacija dogodila u obliku imaginarne identifikacije sa slikom u kojoj
se on sebi pojavljuje dopadljivim i kao simbolička identifikacija s mjestom Drugog – hipipokretom, kontrakulturom i aktivistima i aktivisticama koji su zahtijevali prekid rata u
Vijetnamu. U dokumentarnom filmu The Most Dangerous Man in America (2009) – ovaj se
moment posreduje kroz naraciju o romantičnoj vezi Ellsberga i aktivistice Patricie Marx.
Sam protagonist u maniri autoironične geste, komentira kako je to trenutak u kojem je
postao neracionalan zbog ljubavi, zbog žene. U imaginarnoj identifikaciji, upozorava Žižek,
oponašamo drugog ukoliko mu nalikujemo, dok se u simboličkoj identificiramo upravo tamo
gdje je on neponovljiv, gdje nestaju sličnosti (2002: 153). Isprva se Daniel Ellsberg na
antiratnim protestima koje je pohađao nije osjećao ugodno, da bi ipak zbog ljubavi postao
neracionalan. No to nije neracionalna gesta već upravo promišljena odluka subjekta koji više
nije u mogućnosti odbijati identifikaciju s mjestom drugog, identifikaciju sa samim mjestom
s kojeg je promatran, tako da se sebi činio dopadljivim i vrijednim ljubavi. Njegov se čin
može učiniti autodestruktivnim, a zatim herojskim, no on se na njega odlučuje nakon
simboličke identifikacije s pogledom samih aktivista i aktivistica.
ISKLJUČEN IZ SIMBOLIČKOG, JULIAN ASSANGE SE VRAĆA U REALNO KAO
PARANOIDNA KONSTRUKCIJA
U slučaju WikiLeaks neki su kritizirali projekt “zbog nedostatka artikulirane politike”. “Gdje
je kritički umrežena zajednica komentatora?” upitao se Geert Lovink. Projektu WikiLeaks,
smatra Lovink, nedostaje “smještanje činjenica u razumljiv diskurs” (2011: 29). Julian
Assange – za jedne je novi Daniel Ellsberg, a za druge prvi internacionalni državni
neprijatelj. No ono što je simptomatično u diskurzivnom oblikovanju slike najopasnijeg
čovjeka na Zemlji – jer temeljna razlika između Assangea i svih ranijih zviždača je
internacionalni karakter slučajeva i pravne jurisdikcije nad njim – nije njegov politički, već
upravo njegov navodni moralni skandal. Assange je diskurzivno krojen ne samo kao politički
neprijatelj, već i nasilnik, silovatelj, pa čak i konfliktni suradnik. Ne upozoravaju li
Assangeov karakter, seksualne devijacije, umjesto na moralnu zapravo na političku blokadu,
strukturnu nemogućnost utjelovljena otvorenog društva? Ukoliko je Assange kriminalac ili
silovatelj, posljednja optužba (neugodni suradnik) podsjeća na kritiku Haškog tribunala na
ponašanje Slobodana Miloševića u sudnici. (Suci su ponavljali kako su
94
iznenađeninepristojnošću ovog optuženika za ratni genocid.)
Ideologijski užitak je posljednji oslonac ideologije, upozorava Slavoj Žižek (2002: 173-177).
Za prolazak kroz društvenu fantazmu, ključno je primijetiti kako užitak nije neka osobna
fantazija, već mjesto ideologije, jer je simbolički poredak taj koji proizvodi fantaziju.
Ideologijska fantazija jest imaginarna distorzija stvarnih uvjeta, na što je upozorio Louis
Althusser. No kako se mogu protumačiti društvene fantazme poput ove? Hegemonijski
poredak nije samo proizvodnja imaginarnog odnosa (WikiLeaks kao državni neprijatelj), već
je traumatična prazna jezgra simboličkih poredaka razlog da se proizvode imaginarne
naracije (Assangeova pohotnost) kako bi se maskiralo nepostojanje bilo kakve simboličke
jezgre (otvorenog društva). Moment interpelacije je onaj trenutak u kojem sami građani
počinju brinuti o slici američkih marinaca u javnosti nakon što WikiLeaks 5. travnja 2010.
godine objavljuje snimku Collateral Murder koja prikazuje kako marinci hladnokrvno pucaju
po civilima i djeci. Istina je toliko nepodnošljiva da je WikiLeaks optužen ne zbog laži, već
zbog istine koja ugrožava dostojanstvo američkog naroda. Lacan je upozorio kako je Realno
poredak koji uvijek podriva Simboličko, a to se isključivanje zbiva kao isključivanje ključnog
označitelja (Lacan, 1983d). Ono što je bilo isključeno iz Simboličkog vraća se u Realno u
obliku halucinacijskih pojava. “U paranoidnom odbijanju prepoznavanja, nepriznato
osjećanje izbija u progoniteljskom ‘tumačenju’ u vidu negativne verbalizacije” (1983b: 83). U
slučaju WikiLeaks moralo se isključiti vojne moćnike, političare, korporacijske čelnike, čija
je slika toliko neugodna da se morala potisnuti. No potisnuto se uvijek vraća u obliku
halucinacija. Jedna takva je i slika moralno devijantnog Juliana Assangea.
Teorija ideologije, upozorava Žižek, jest teorija užitka. Ono što je isključeno iz Simboličkog
(politička nemogućnost) vraća se u Realno. Što je značila slika Židova, koja je osim političke,
ekonomske i religiozne sadržavala i moralnu blokadu (lik Židova kao pohotnog, impotentnog
itd.)? Židov je umjesto da bude politička i ekonomska blokada “zdravom društvu” figurirao
kao onaj izvanjski element, strano tijelo koje unosi trulež – fetiš koji poriče i utjelovljuje ne
neku istinu o Židovima, već upravo strukturnu nemogućnost “Društva”. Nije li to mehanizam
prisutan i u fantazmi pod imenom Juliana Assangea? Optužba WikiLeaks haktivizma oblik je
isključivanja Simboličkog (koncepta otvorenog društva) koje se vraća u Realno kao
paranoidna konstrukcija haktivista (kao moralno devijantnih). Upravo inzistiranje na
gnjusnim detaljima seksualnih epizoda, propitivanje Assangeova totalitarnog stila vođenja
organizacije temelji su razumijevanja fantazme oko WikiLeaksa.
Diskurzivno oblikovanje WikiLeaksa predstavlja slučaj odgađanja razgovora o peer-to-peer
95
strukturi medija koja omogućava dijeljenje informacija. Dokumenti WikiLeaksa dijele se
putem p2p mreža koje, za sada, predstavljaju distribuirani kanal slobodnog dijeljenja
sadržaja, javni prostor govora. No debata se vodi de factooko pitanja identiteta jedne osobe,
što je simptomatičko odgađanje pitanja hoćemo li živjeti u svijetu u kojem su sve informacije
dostupne bez hijerarhijskih posrednika, ili svijetu vratara koji filtriraju sadržaje na ulazima
centraliziranih medija? Julian Assange tako postaje simptom Židova jer optužba aktivista
kaoseksualnog prijestupnika i agresivnog suradnika znači dislociranje pitanja političkog
prijestupa, kao točke u kojoj tradicionalna kultura uključuje alarm na društvenoj budilici
upozoravajući kako je ovdje riječ o moćnim zabranama koje, ukoliko izostanu, sve postaje
upitno.
Projekt OpenLeaks skupine suradnika koji su Assangea optužili za autoritarno vladanje,
neće objavljivati informacije javno, već će samo igrati ulogu posrednika – dopuštajući
pristup podacima drugim organizacijama kojima bi te informacije mogle biti važne
(medijima, nevladinim organizacijama, itd.). Drugim riječima OpenLeaks, koji je nastao kao
“poruka Assangeu da odstupi”, uopće neće biti otvoren. Riječ je o kompleksnijem slučaju od
sukoba tradicionalnih i emergentnih kultura, jer je alternativna kultura WikiLeaksa koja je
doživjela odbacivanje ne samo tradicionalnih kultura, već i samih kultura otpora. Geert
Lovink je optužio projekt kao nedemokratski, jer je Julian Assange neovisni haker čija se
ozloglašenost i ugled uvelike stapaju s WikiLeaksom, pri čemu se zamućuje razlika između
onoga što WikiLeaks čini i za što se bori, te Assangeova poprilično burnoga privatnog
života… (Lovink, 2011: 30). No je li upravo to stapanje osobnog života i državničkokorporativnih tajni problematično? Prekomjernosti i poremećaji normalnog stanja stvari koje
je društvo pripisalo WikiLeaksu i Julianu Assangeu simptomatično plešu na granici između
privatnih podataka i državničkih tajni.
Postoji zanimljiva paralela između Juliana Assangea i Marka Zuckerberga koja želi ukazati
kako je riječ o personama koje cijene sličan tip društvene transparentnosti. Zuckerbergov se
pogled na kraj osobne privatnosti Dougu Saundersu čini “značajno sličnim u svojoj filozofiji i
učinku pogledu Juliana Assangea na privatnost vlada” (2010). Saunders tvrdi da obojica
kreiraju suvremeni Panoptikon, zalažući se za isti tip radikalne transparentnosti –
sveprisutan osjećaj da neprestano sjedimo u dnevnoj sobi, dok netko u nas pilji preko puta.
No nije li upravo strah od ugrožavanja privatnosti, najveća neoliberalna prijevara – podvala
korisnicima koji usprkos jednoj od najglobalnijih paranoja – pedofiliji – svojevoljno učitavaju
slike i snimke svoje djece? Kako je moguće da, iako je medij diskurzivno oblikovan kao
opasan, on raste i snaži se upravo na žudnji za dijeljenjem, odašiljanjem čitavog života –
96
lifestream platformama?
Jednostavno bi bilo zaključiti kako je ova manipulacija moguća zato jer su želje nametnute,
jer korisnici ne znaju što čine. Kompleksnije bi bilo primijetiti kako je i ovdje na djelu jedna
društvena fantazma koja subjekte izjednačava s korporacijama i vladama. Zuckerbergova
misija “da učini svijet otvorenim”, želja da svaki subjekt postane transparentan, motivirana
je eksploatacijom privatnih podataka, dok je motiv projekta WikiLeaks učiniti
transparentnim vlade i korporacije. Na ovoj Saundersovoj omašci temelji se jedna od
najraširenijih fantazma Mreže – ona o ugrožavanju privatnosti, pretvaranju Mreže u novi
Panoptikon. Ta se fantazma o brisanju granice privatno/javno, temelji na jasnom adresatu –
subjektu mreže (nama koji se tamo nalazimo) i mutnom manipulantu. Tko je taj koji nas
promatra? Fantazma počiva na slici kako nepoznat netko, promatra naše opscene
fotografije. Ta sublimna slika igra ulogu ukradenog pisma u pripovijetci Edgara Allana Poea
u kojoj svi nastavljamo zuriti u stol, ne primjećujući pismo na njemu. (U tom pismu piše:
Korporacije ne zanimaju subjekti, niti njihove opscene fotografije, već konzumenti i njihova
kupovna moć.)
FACEBOOK – RADIKALNA TRANSPARENTNOST
U korporaciji Facebook koriste termin “radikalna transparentnost” kako bi istaknuli želju
korisnika da sve svoje podatke učine javnim, ali ujedno i kako bi naglasili pristup korporacije
pitanju privatnosti. Od 2009. godine korisnički profili vlasništvo su tvrtke Facebook.
Korporacija od 2007. godine počinje s prikupljanjem informacija o aktivnostima svojih
korisnika na drugim mrežnim stranicama, kako bi omogućila personalizirano oglašavanje.
Nakon tzv. Beacon skandala sustav nadzora još uvijek funkcionira, iako ga je moguće
isključiti. Mark Zuckerberg je stav svoje kompanije obrazložio u intervjuu 2009. godine:
“Imaš jedan identitet… Dani u kojima smo stvarali različite slike za svoje prijatelje
na poslu ili kolege i druge ljude koje poznajemo vjerojatno vrlo brzo dolaze kraju…
Posjedovati dva identiteta primjer je nedostatka integriteta.” (Kirpatrick, 2010:
199).
Radikalna transparentnost doživjela je kritiku mnogih koji su smatrali kako je riječ o napadu
na privatnost korisnika. “Ljudi žele kontrolirati svoj digitalni identitet”, upozorava David
Kirpatrick u studiji o Facebooku (2010: 202). Kirpatrick će zaključiti kako je nepoštovanje
privatnosti – tipični brucoški pristup privatnim podacima koji će užasnuti one u zrelijim
97
godinama. Problem je tvrdi Kirpatrick što Facebookovi menadžeri (još) ne razumiju da neke
stvari treba zadržati za sebe. Niz je primjera privatnih razotkrivanja koja mogu biti
neugodna kao što je to slučaj pisca Obaminih govora koji se našao u ozbiljnim problemima
nakon što je u javnosti objavljena njegova fotografija na kojoj dira grudi kartonske statue
Hillary Clinton.
Iako se i u ovoj studiji kao i u filmu o njemu, Zuckerberga prikazuje kao geeka slabe
socijalne inteligencije, Zuckerbergov uspjeh u potpunosti se temelji na njoj (dok su njegove
informatičarske vještine sporedne). Mark Zuckerberg je Henry Ford našeg vremena.
Temeljno konzervativna ideja “kako je posjedovati dva identiteta primjer nedostatka
integriteta” temelj je uspjeha jer počiva na zapažanju da se ljudi žele izložiti. Riječ je o
prepoznavanju autentične ideje povezivanja, dijeljenja, žudnje nomadskog subjekta da
komunicira i da se povezuje, proizvodi i organizira i odašilje svoj život.
No da bi komercijalni Facebookov model bio uspješan on mora distorzirati autentičnu ideju
povezivanja. Facebookov problem zapravo nije problem radikalnetransparentnosti kao
pogreške mladog Zuckerberga koji ne shvaća kako je transparentnost nekad opasna.
Problem je upravo suprotan, a to su ograničenja i zabrane pornografije i anonimnosti, koja
ukazuju na to što se želi učiniti transparentnim, a što ne. Korporativna politika počiva na
neproporcionalnosti između pravila koja vrijede za subjekte i korporacije. Svojevoljna
izloženost subjekta ne znači i izloženost korporativno-etatističkog Panoptikona koji tu
izloženost eksploatira. Korporacija se pokazuje radikalno netransparentnom u svojoj
definiciji što znači izloženost njihovih korisnika. Radikalna transparentnost nije uistinu
provedena na svim instancama. Komercijalizacija profila znači temeljno ugrožavanje
privatnosti jer je privatnost ugrožena ne u odnosu na druge subjekte, već u odnosu na
korporacije i državu. Pitanje odavanja privatnih podataka trećoj strani, gašenja političkih
skupina na Facebooku, a pogotovo pitanje privatnosti – odbacivanje mogućnosti da se nešto
kaže bez konzekvenci – pitanja su oblikovanja javnog prostora.
No važnost uloge Mreže kao javne sfere često se svodi na pitanje hoće li fotografija poznate
ličnosti u kompromitirajućoj pozi doći do javnosti.[28] Primjerice, mnogi su nezadovoljni
Facebookovim društvenim alatima koji su još u fazi testiranja. Alati bi izvještavali o tome što
korisnik koji ih je odlučio instalirati na svoj Facebook čita u časopisu The Guardian ili
Washington Post. Tako bi se automatski, bez odobrenja korisnika, na “zidu” pojavio naslov
članka iz ovih novina koje čitamo. Takva bi transparentnost, boji se Winer, mogla završiti
razvodima, pa i tužbama, ukoliko bi se takvo praćenje proširilo na sve što korisnik na Mreži
98
čita (Winer, 2011). “Oni istražuju informacije o tebi kako bi ih objavili”, upozorava Winer
(2001).
Lifestream-kanali se uistinu brzo razvijaju, mnogi su zadovoljni jer im oni omogućavaju da
automatski objavljuju svoje podatke na Mreži. (Poput Coca-Colinog FaceLook kioska za
prepoznavanje lica.) Lifestream tehnologije podsjećaju na kontrolu društva Velikog brata.
No postoji velika razlika između svojevoljnog objavljivanja privatnih podatka i
netransparentnog komodificiranja privatnih podataka. Subjekti se uistinu mogu dovesti u
nezgodan položaj zbog greške u menadžeriranju lifestream kanala (poput objavljivanja
fotografija s tuluma na pogrešnoj mreži ili slanje e-mala šefu koji je bio namijenjen kolegi).
No kontrola subjekata počiva na netransparentnom ponašanju država i korporacija koje
komodificiraju te podatke. Komodifikacijske prakse profitno su usmjerene i nije im cilj (iako
se to može desiti) javno sramoćenje subjekata. Dapače, one subjektima najčešće nude jednu
simboličku identifikaciju, u kojoj se subjekti sami sebi čine dopadljivima.
No hegemonijski moment je onaj u kojem korisnici pristaju biti robom, kada im se
personalizirano oglašavanje čini praktičnim. No istovremeno se nastavljaju baviti pitanjem je
li stavljanje privatnih informacija na Facebookov zid – opasno? Ideologija se prakticira kao
naturalizacija razlike između transparentnosti subjekata i etatističko- korporativnih sustava
za praćenje subjekata. Ta razlika je razlika u načinu na koji ove prostore svojim djelovanjem
apostrofiraju Julian Assange i Mark Zuckerberg. S jedne stane Julian Assange žrtva je
brisanja razlike između privatne i javne sfere, zbiljska žrtva Foucaultovog “disciplinarnog
pogleda” koji ga na sve načine kategorizira u odnosu na normativno ponašanje – nalazeći
potvrdu za njegovu političku monstruoznost u njegom privatnom životu. Granica javnog i
privatnog, koja je prijeđena na sudu, brisana je zbog Assangeova simboličkog, a ne
političkog prijestupa – shvaćanja javnosti kao prostora u kojem korporacije i vlade, a ne
pojedinci trebaju biti izložene pogledu. S druge strane Mark Zuckerberg razvija ideju o
radikalnoj transparentnosti imajući na umu transparentnost pojedinaca kao novi oblik supereksploatacije.
Pitanje ugrožavanja privatnosti na Mreži diskurzivno se oblikuje kao pitanje mogućnosti
curenja privatnih skandala, razotkrivanja neugodnih detalja iz privatnog života. No ove
privatne neugodnosti nisu u izravnoj vezi s korporacijsko-etatističkim praksama kontrole.
Ovakvo diskurzivno oblikovanje problematično je ne zato jer nema razlike – svaki je medij
jednako opasan, već upravo zato jer je Mreža medij drugačiji od institucionalnih medija. Za
razliku od dnevnih novina u kojima bi fotografija pisca Obaminih govora mogla procuriti
99
jedino ukoliko bi ga paparazzi uhvatili na djelu, ovdje je njegovo razotkrivanje, djelomično,
svojevoljno (Facebook “prijatelj” može dijeliti trećim stranama našu fotografiju objavljenu na
privatnom Facebook profilu).
Može li se pitanje privatnosti postaviti kao pitanje povjerenja među prijateljima? To su vrlo
neugodne situacije, no one ne adresiraju probleme javne sfere – iz koje je izgnana anonimna
komunikacija (kao mogućnost javnog govora u totalitarnim režimima), a u kojoj se
eksploatira subjekte i mešetari njihovim osobnim podacima. Iako se to mešetarenje u
javnosti prispodobljuje fantazmatskom slikom perverznog aparatčika koji nas promatra u
najneugodnijim pozama, zapravo se mešetarenje odvija u obliku algoritma koji nije
programiran kako bi istraživao perverzije subjekta, već kako bi potaknuo potrošnju.
Ukratko, napad na privatnost ne predstavlja radikalna transparentnost korisnika, već
radikalna netransparentnost Facebooka. Realni napad na privatni prostor (ciljanim i
personaliziranim oglašavanjem) upravo je u sukobu s WikiLeaksovim razumijevanjem
radikalne transparentnost – koja je transparentnost ne pojedinaca, već korporacija i država.
Na toj se zamjeni temelji manipulacija društva kontrole. Ono što društvo kontrole (kako je
novu fazu disciplinarnih društava nazvao Gilles Deleuze) nudi jest transparentnost osoba, a
ne država i interesnih skupina. Nije nemoguće zamisliti kako WikiLeaks objavljuje
Facebookovu komunikaciju s egipatskim aparatčikima za vrijeme narodne revolucije ili
razgovor Davida Camerona s Facebookom. No u dijelu javnosti stvorio se dojam kako je
upravo WikiLeaks, a ne Facebook, dio najveće do sada smišljene globalne zavjere. Dok se
kalkulira s tom paranoičnom interpretacijom, Facebookova zabrana anonimne komunikacije
nailazi na prešutno odobravanje korisnika. U hegemoniji dominantnih mrežnih kultura
odjekuje krilatica aktualna u doba McLuhanove galaksije: ukoliko vam se ne sviđa program,
prebacite na drugi. Kao i u doba televizije, to nije tako jednostavno.
BILJEŠKE
[1] Tako pojam intermedijalnosti u teoriji teksta ovisi o netehnološkom razumijevanju
medija. Intermedijalnost kao “postupak kojim se strukture i materijali karakteristični za
jedan medij prenose u drugi” odnosi se na proces nastanka umjetničkog djela. Pavao
Pavličić piše: “Slikar će na svoje platno nalijepiti komad novina koje je moguće čitati, pa će i
značenje riječi koje su ondje ispisne na osobit način ući u smisao slike kao cjeline. Učenjak
100
će svoj traktat o fizici napisati u stihovima, i tako će se njegov spis preko vezanog govora
dodirnuti s književnom tradicijom i zadobiti nova značenja” (1988: 170).
[2] Ova podjela nije samorazumljiva, a pojavom Mreže ona će ponovno postati i aktualna.
Često se smatra kako je struktura i funkcija medija determinirana tehnološkim izumom koji
ga omogućava. No struktura i funkcija medija nije determinirana, dapače, neki su mediji u
svojim počecima imali sasvim drugačiju strukturu i upotrebu nego onu koju će poprimiti
tijekom korištenja. Telefon je u svojim počecima bio sličniji radiju, dok će tijekom svojeg
razvoja prerasti u komunikacijski medij. U Budimpešti se sve do kraja Prvog svjetskog rata
koristio telefon Hirmondo koji je bio institucionalni aparat za transmisiju vijesti. (Određenog
sata telefon bi zazvonio, korisnici bi uključili slušalice i slušali agencijske vijesti, koncerte,
romane, drame, itd.) S druge strane, radio u svojim počecima uopće nije bio masmedij, niti
institucionalni medij. Radio stanice bi se mogle koristiti kao mediji dvosmjerne
komunikacije.
[3] Riječ je dugo bila povezana s korištenjem kompjutora koji prihvaćaju korisnikov unos dok
program traje, a u opoziciji prema tzv. “batch” kompjutorima koji obrađuju samo unaprijed
unesene podatke bez ometanja (Aarseth, 1997).
[4] Hipertekst s lakoćom čini ono što eksperimentalnim piscima uspijeva tek “uz veliku
muku” piše James Bolter (2001: 145-151). Kada u Tristramu Shandyju pisac nudi čitatelju da
dovrši tekst, to je, tvrdi Bolter, nemoguć zadatak, no poziv Deene Larsen u tekstu Marble
Springs da preoblikuje i proširi tekst čitatelja čini “drugim autorom” (142).
[5] Lev Manovich u jednoj od temeljnih studija novomedijske teorije, The Language of New
Media, navodi pet načela novomedijskih objekata. Numerička reprezentacija koju smo već
spomenuli, temeljna je odrednica iz koje proizlaze sve ostale. Modularnost novomedijskih
objekata omogućava mijenjanje dijelova, bez da se mijenja cjelina. (Primjerice u programu
za obradu slike moguće je promijeniti sve crvene boje u zelene.) Numerička reprezentacija i
modularnost omogućuju automatizaciju nekih operacija na računalu. (Primjerice u programu
za obradu slike moguće je automatski poboljšati kontrast.) Nadalje, varijabilnost znači da
novomedijski objekti nisu dovršeni i fiksirani, već mogu postojati u različitim, potencijalno
beskrajnim verzijama. Umjesto identičnih kopija novi mediji uvode različite verzije
karakteristične za postindustrijsku logiku produkcije “na zahtjev”. I konačno, Manovich
uvodi i peto obilježje novih medija koje smatra najozbiljnijom posljedicom kompjutorizacije,
a to je kulturalno transkodiranje. Svi se medijski objekti sastoje od dvaju slojeva, kulturalnog
i kompjutorskog. Manovich očekuje kako će logika kompjutora imati značajan utjecaj na
101
tradicionalnu logiku kulture i medija (2001: 49).
[6] Internet je starija ideja, e-mail postoji od 1971. godine, a ideja o TCP/ IP protokolima
javlja se još 1974. godine, iako je realizirana tek 1983. godine. Ipak, utemeljenjem moderne
Mreže smatra se 1989. godina i prijedlog Tima Bernersa-Leeja da se infrastruktura Mreže
koristi kao podloga za World Wide Web.
[7] Galloway pristupa problemu medijske strukture na jedan apstraktno-konkretan način. S
jedne strane riječ je o studiji koja precizno definira tehnološke karakteristike Mreže, njezine
protokole, no razumijevajući tehnologije kao političke tehnologije u foucaultovskom smislu,
tim tehnološkim karakteristikama pristupa na način koji nije svojstven novomedijskoj teoriji.
Galloway pokušava premostiti medijsku fascinaciju strukturom, tehnodeterminističku
opsesiju formom, zbog čega strukturu medija ne promatra samo kao strukturu konkretne
tehnologije (iako promatra i konkretne tehnologije), nego kao simptom (Galloway se ne
koristi ovim izrazom) društva, jer distribuirani dijagram nije samo računalo, već i
menadžerski stil kontrole (koji će Deleuze opisati u eseju “Postsktriptum…”), ali i apstraktna
distribuirana mreža čije su linije iscrtale, premrežile čitavu kartu društva. Tako se Galloway
okreće deluzeovskoj definiciji Mreže kao dijagrama. Deleuze je za dijagram zapisao kako
“djeluje kao ne-ujedinjujući imanentni razlog koji supostoji sa čitavim društvenim poljem:
apstraktni stroj je poput uzroka konkretnih skupova koji izvršavaju njegove odnose; a ti
odnosi između sila se smještaju ‘ne iznad’ već unutar samog tkiva skupova koje proizvode”
(Deleuze, 2006: 37).
[8] Primjerice, 2011. godine jedna je američka srednjoškolka počinila samoubojstvo
neposredno najavivši to na Twitteru, a iste je godine jedan francuski vojnik, član
zdravstvenog foruma, počinio samoubojstvo pred web-kamerom.
[9] Cenzura djeluje kao da ju je nametnuo softver a ne čovjek, jer ovaj bi sadržaj prošao čak i
kod Pottera Stewarta koji je u poznatom sudskom procesu ponudio definiciju pornografije:
“prepoznajem [pornografiju] kada je vidim”.
[10] Paradoksalno, upozorava Brown, tolerancija često ne cilja ograničiti nasilje, kao što
pokazuje tolerancija prema homoseksualnim osobama koja se često zastupa kao alternativa
punoj jednakosti pred zakonom.
[11] Alati komodifikacije Mreže sve su napredniji. Facebookov model oglašavanja može
precizno “ciljati” subjekte određene dobi, mjesta i interesa, u tome je Facebook znatno
102
precizniji od Googleovog AdWords sustava.
[12] Stallman inače parafrazira misao koju je preuzeo od Stewarta Branda koji je nešto
slično rekao na prvoj Hakerskoj konferenciji 1984. godine. Stallmanova parafraza je donekle
ublažila antropomorfizaciju informacije prisutnoj u Brandovoj originalnoj rečenici koja je
glasila: “Informacija želi biti slobodna”.
[13] Prva računalna mreža ARPANET implementirana je 1969. godine na UCLA sveučilištu.
Osim vojske i sveučilišta, za razvojne dane Interneta odgovorna je i kontrakultura i
poduzetnička kultura. Manuel Castells razlikuje četiri kulture Interneta. Tehnomeritokratska kultura je onaj najapstraktniji okvir čitavog projekta i odnosi se na
tehnokratsku vjeru u ljudski napredak pomoću tehnologije. Ideju Mreže sprovodi hakerska
kultura koja je projekt povezala s odjecima šezdesetosmaškog pokreta, slobodarskim i
utopijskim inačicama tog pokreta, a Castells tvrdi kako je ona odgovorna za razvoj ideje
slobode na Mreži. Treća, virtualno-komunitarijanska kultura je kultura virtualnih mreža
usmjerenih ka ponovnom osmišljavanju društva. Ova kultura je vrlo važna za ranu povijest
Mreže i ideje virtualnog društva koje je popularizirao Howard Rheingold svojom studijom
Virtualna zajednica. I konačno, četvrta, kultura poduzetnika koja postaje sve važnija od kraja
devedesetih godina prošlog stoljeća i uspona dot.com kompanija (Castells, Manuel: Internet
Galaksija. Razmišljanja o Internetu, poslovanju i društvu; II. poglavlje Kultura Interneta, 47-
75).
[14] O tom utjecaju poduzetničkih kultura piše primjerice Jonathan Zittrain u studiji The
Future of the Internet – And How to Stop it?
[15] Radiohead je u listopadu 2007. godine svoj album stavio na Mrežu, uz napomenu da
slušatelji mogu platiti koliko žele. Album je “skinulo” 1,2 milijuna slušatelja, 38% ih je
platilo, a prosječna uplata iznosila je šest dolara.
[16] “Kompjutorski programeri 1950-ih i 1960-ih godina, koji su svoj rad vidjeli kao
otvaranje novih prostora izazivanjem starih paradigmi kompjutorske znanosti, smatrali su
hakiranje intelektualnom vježbom koja nema veze s eksploatirajućim srodnicima 1980-ih i
1990-ih.” (Thomas, 2002: ix)
[17] “Skidamo vam hlače jer vas ne želimo gledati kako trčkarate goli i skrivate se kada
dođe do panike”, glasila je poruka koju su hakeri objavili na CERN-ovim stranicama.
[18] Riječ je o Pravu za naknadu za reproduciranje autorskih djela za privatno korištenje koji
103
je donijela Agencija za elektroničke medije u svibnju 2004. godine.
[19] engl. prosumer
[20] Uostalom, ovu je poštapalicu, informacijska autocesta, uveo potpredsjednik Al Gore u
govoru 1995. godine kako bi opisao plan Clintonove administracije da deregulira
komunikacijske servise i ojača privatno poduzetništvo na Internetu.
[21] engl. Internet Service Provider (ISP)
[22] Pojava potrebe za zaštitom intelektualnog vlasništva, piše Johan Söderberg, pojavljuje
se usporedno s pojavom buržoaske svijesti o individui i vlasništvu, širenja trgovinskih
odnosa i tehnoloških otkrića (2002).
[23] Stilizirana maska Guya Fawkesa (najpoznatijeg člana grupe engleskih katolika koji su
planirali napad na Westminstersku palaču u Londonu 1605. godine) koju je napravio
ilustrator David Lloyd, postala je prepoznatljiv simbol grupe Anonymous. Riječ je o kolektivu
koji od 2008. godine povezuju s međunarodnim haktivizmom, protestima i drugim akcijama
protiv ograničenja slobodnog dijeljenja glazbe, filmova, softvera i knjiga na Mreži. Masku je
popularizirao strip V for Vendetta (1982), kao i njegova filmska adaptacija iz 2005 godine.
Nosili su je i pripadnici Occupy pokreta na međunarodnim protestima protiv političara,
banaka i financijskih institucija.
[24] Istraživanje filtriranja kineskog Interneta provedeno tijekom 2002. godine (Johnatan
Zittrain i Benjamin Edelman, “Empirical Analysis of Internet Filtering in China”) pokazalo je
kako postoji najmanje četiri do pet različitih metoda koje se koriste, no dvije su najvažnije.
Jednu bismo pojednostavljeno mogli nazvati ubojstvom IP entiteta, jer takvo filtriranje
jednostavno ukida čitave domene, pa i one stranice koje se nalaze pod tom IP adresom bez
obzira koji je njihov sadržaj i krši li taj sadržaj neke kineske propise. Druga metoda je manje
agresivna prema ‘okolnim’ sadržajima, no tu je metodu lakše premostiti. To se filtriranje
provodi na temelju blokiranja DNS servera neke stranice. Mrežni server je sam po sebi
dostupan, domena nije izbrisana kao u prvom slučaju, no kompjutor korisnika ga ne može
pronaći jer ne može konvertirati ime mrežne domene i stranice u numeričku IP adresu.
Kineski cenzori, a pretpostavlja se da ih je čak između trideset i pedeset tisuća,
svakodnevno filtriraju kineski Internet i na temelju ključnih riječi. Kada korisnik u Kini
zatraži neki URL koji sadrži određene riječi i fraze – obično dok pretražuje putem tražilica –
ne može dobiti nikakav odgovor. Neke od tih riječi i fraza su: policijsko nasilje, protesti na
104
trgu Tiananmen 1989, sloboda govora, demokracija. Filtriraju se i opscene i pornografske
stranice, stranice povezane s dalaj lamom, itd. Pretpostavlja se kako je ta cenzura
provedena putem sustava filtriranja paketa koje se zbiva na krajnjim ruterima. Filtriranje se
provodi po ključnim riječima i frazama u sadržaju mrežne stranice. U tome sudjeluje i
Google zbog čega neki aktivisti traže od kompanije da otkrije mehanizme cenzure, kako bi je
hakeri uspjeli što bolje zaobići.
[25] “Projekt Zlatni štit” započeo je s istraživanjem mogućnosti cenzure Interneta 1998.
godine, a otpočeo je s provedbom 2003. godine.
[26] Nije li takva tolerancija koja daje do znanja tko je u poziciji moći aktivna i u poruci
predsjednika Baracka Obame kada kaže kako će braniti pravo muslimana da izgrade
džamiju iako zna da će ga to uvesti u probleme?
[27] Prateći revolucionarna zbivanja diljem svijeta, mnogi su kritizirali “internetski
centrizam” – tendenciju da se analize bave tehnologijom. Vidi primjerice Ari Melber “Can
Egypt’s Internet Movement Be Exported?”, The Nation, 18. veljače 2011.
[28] Odluka njemačke vlade da proglasi gumb “sviđa mi se” (“like”) ilegalnim počiva na
temeljnoj zaštiti osobnih podataka jer taj gumb omogućava praćenje korisnikove aktivnosti
na Mreži – to je strukturalno praćenje važnije od sadržaja objavljenih na nečijem profilu.
105
III. TRI NOVOMEDIJSKA ŠOKA U HRVATA
UVOD
U hrvatskim medijima se od sredine dvijetisućitih vodi intenzivna debata oko Mreže kao
javnog prostora. Ta je debata obilježena dualizmom – za i protiv Mreže, a oba se izvoda
temelje na pitanju utjecaja medija. Digitalni mediji i Mreža često se smatraju opozicijom
tradicionalnim medijima, demokraciji, obrazovanju. Postavlja se pitanje učinaka medijskih
tehnologija na društvo, kulturu i politiku. Ovdje su odabrana tri rana novomedijska
događaja, koji demonstriraju probleme okvira te debate i ukazuju na ograničenja
tehnodeterminističkog promišljanja odnosa medija i društva. U njima se reflektira problem
okvira koji ograničava društvenu analizu medija, a posljedično takav pristup ne dozvoljava
uvid u borbu tradicionalnih, opozicijskih i alternativnih kultura uključenih u definiciju uloge
medija.
Diskurzivno se oblikovala kriza ili smrt medija, kao eshatološki moment konačne društvene
degradacije. U slučaju objavljivanja lažnog intervjua s tadašnjim premijerom Ivom
Sanaderom naglašavala se devalvacija novinarstva koja se zbiva u trenutku kada se novinari
“neprofesionalno” počinju koristiti e-mailom kao zamjenom za živi razgovor. Zbog
nedostatka fizičkog tijela, kritičari su naglašavali, ne može se voditi ozbiljan razgovor. U
slučaju curenja privatne pornografske snimke pjevačice Severine Vučković isticalo se
ugrožavanje privatnosti putem mogućnosti krađe digitalnih podataka. U slučaju cenzure i
kritike blogova u središtu je bilo kriminaliziranje Interneta i anonimnog subjekta.
U toj debati zaobilazila su se pitanja ekonomije razmjene informacija, redefinicije uloge
intelektualnog vlasništva, komercijalizacije platformi za javnu komunikaciju i u konačnici,
zapravo i temeljno pitanje Mreže kao javne sfere. U analiziranim slučajevima ukazat će se
kako medij nije djelovao autonomno. Nije to pokušaj da se dokaže kako je sve isto i da se
novi mediji ni po čemu ne razlikuju od starih, već da se uputi kako je medij važan element
analize društva, ali ne kao autonoman čimbenik promjena, već simptom koji ukazuje na
političke i ekonomske korijene promjena, kao i simptom u drugom smislu, partikularni
element koji potkopava temelje vjerovanja u utjecaj tehnologije.
106
SEVERININ PORNOGRAFSKI VIDEO KAO DAR DISTRIBUIRANOG MEDIJA
Privatna pornografska snimka jedne od najpopularnijih pjevačica u regiji pojavila se na
Mreži u lipnju 2004. godine. Taj događaj označio je početak debate o utjecajuMreže na
hrvatsko društvo i njegove subjekte. Debata oko ovog slučaja uputila je na barem tri
neuralgične točke koje će se perpetuirano pojavljivati u sličnim debatama. Prvo, slučaj je
pokazao strukturalno nerazumijevanje medija, distributivne strukture Mreže i
nematerijalnog karaktera digitalnog zapisa. Drugo, razumijevanje tehnologije pojavljuje se u
tipičnoj determinističkoj interpretaciji – opasnog utjecaja medija. I treće, događaj je uputio
na jedan od aktualnih društvenih antagonizama danas, antagonizam između p2p mreža i
industrije zabave.
Prvo, medijski diskurs je apostrofirao digitalnu snimku kao materijalni medij. Događaj i
njegova diskurzivna izvedba simptomatično su bili okupirani terminomdistribucija koji u
sferi distributivne Mreže ima sasvim drugačije značenje od značenja distribucije fizičkog
medija. Jedan je od Severininih odvjetnika izjavio: “Vjerujemo da će sud reagirati odmah i
naložiti uništavanje materijala i zabranu distribucije…”[1]. Policija je i potvrdila ovo
nastojanje ustvrdivši kako je “nakon razgovora sa Severinom spremna započeti zaustavljanje
lanca distribucije”. Sama pjevačica apelirala je na one koji su u posjedu snimke da je “vrate
ili unište i da je dalje ne distribuiraju…”[2]. No p2p dijeljenje torrent dokumenata proces je
fragmentirane identifikacije mrežnih lokacija, a ne distribucije snimke u cjelini. Takva
distribucija, temeljena na arhitekturi Mreže, omogućava izravno povezivanje korisnika. No
struktura medija, istovremeno, onemogućava lociranje prekršitelja, “lopova” koji je ukrao
snimku. Potraga za krivcem zaustavila se na procesuiranju portala Index.hr koji je objavio
vijest o postojanju video snimke. Mnoge su institucije, među njima i Hrvatski helsinški
odbor, optužile Index zbog kršenja ljudskih prava zbog objave snimke. No Index nije objavio
ni poveznicu na torrent-datoteku za dijeljenje snimke, već vijest o postojanju p2p mreža na
kojima se snimka može naći. (Ovdje ne ulazimo u novinarsku etiku i moguće načine na koje
novinari mogu reagirati u sličnim situacijama.)
Samo je nerazumijevanje strukture medija aktualiziralo razliku između centraliziranih i
decentraliziranih medija – između vertikalne, hijerarhijske organizacije i horizontalne
organizacije. Pojava Severininog porno videa događaj je koji je oko milijun korisnika naveo
na ilegalnu distribuciju snimke. Slučaj je pretvorio legaliste u kriminalce, jer su korisnici
sami, postali ilegalni distributeri sadržaja. U jeku događaja bilo je više od 530 izvora za taj
video (prema podatku na grupi hr.alt.seks). Mreža je djelovala nehijerarhijski, ne kao
107
institucija koja bi se suočila s moralnim pitanjima objave takvog materijala, već kao rizom
kojim se informacije šire mimo “vratara”, urednika, odgovornih nadzornika. Inzistirajući na
sadržaju, nije vidljivo kako je ovdje “krivac” struktura. Locirati vrata koja su prva propustila
snimku nemoguće je, kao niti otkriti “vratara”. Svi pokušaji “otkrivanja počinitelja” i
kaznenog gonjenja koje su poduzele institucije, mediji i privatni odvjetnici propali su, a
slučaj se sveo na otkrivanje počinitelja kaznenog djela “krađe osobne video kazete”.
Pretpostavlja se kako je serviser kopirao dokument sa Severininog diska, tako da je jedino
tog agenta (eventualno) moguće procesuirati. No nije moguće zaustaviti distribuciju.
No, druga neuralgična točka ovog slučaja upućuje na dosege i karakter debate o Mreži kao
tipičnoj determinističkoj interpretaciji utjecaja medija. Curenje privatnih snimki, osobnih
podataka artikulira se u javnosti kao posljedica kaotične strukture medija koji je po sebi
sklon manipulaciji. S ovim slučajem u hrvatskoj javnosti započinje vladavina diskursa o
brisanju razlike između javnog i privatnog, kao imanentnoj karakteristici medija. Te će istine
kulminirati u slučajevima virtualnog Sanadera i cenzurama blogova. Ovaj je događaj imao,
što su mnogi cinično apostrofirali, edukativnu funkciju (“Severina je podigla razinu
informatičke pismenosti”, piše u Večernjem listu 3. lipnja 2004. godine), no on je ustoličio
neka znanja koja ne nalaze potvrdu u samoj strukturi medija. Ta su znanja duboko prisutna
u strukturi osjećaja. Iako je ovdje riječ o privatnoj snimci, ili upravo zato, ovaj događaj
ukazuje na to kako je pitanje darovne ekonomije, kako je praksu dijeljenja nazvao Richard
Barbrook (2002), puno kontroverzi i točaka nesporazuma, koje se slamaju u jednostavnim
ocjenama za i protiv Mreže, a koja ukazuju kako je pitanje privatnosti i načina na koje se ona
može zaštititi povezano s pitanjem arhitekture medija i kulturnim industrijama koje ne
uspijevaju kontrolirati distribuciju svojih proizvoda.
Treći razlog zbog čega ovaj događaj postaje simbolički važan trenutak inicijacije hrvatske
kulture u globalnu debatu o ulozi Mreže, jest uvid koji on pruža u sukob između dominantne
kulture i emergentnih alternativnih kultura Mreže, p2p mreža za razmjenu glazbe, knjiga,
filmova, softvera i kompjutorskih igara. U ovom slučaju postaje očit jaz između otvorene
Mreže koja uvodi ekonomiju virtualnih darova i industrije zabave koja se temelji na
proizvodnji i distribuciji istovjetnih kopija. Taj je sukob postao vidljiv u trenutku kada su
odvjetnici odlučili Severininu amatersku snimku klasificirati kao umjetničko djelo, a kako bi
ju zaštitili autorskim pravom. Reakcija je naravno, paradoksalna, jer svima je jasno da je
riječ o amaterskoj pornografskoj snimci, no istovremeno ova je reakcija tradicionalnih
medijskih industrija na ugrožavajuću strukturu p2p mreža simptomatična. Ono što odvjetnici
pokušavaju jest snimku vratiti u posjed tradicionalne ekonomije industrije zabave, čija moć
108
počiva na proizvodnji originalnih kopija. Strategija odvjetnika počiva na tradicionalnim
modelima zaštite autorskih prava koja su definirana u eri formacije glazbene i filmske
industrije. To ograničavanje znači kriminalizaciju korisnika distributera kao i kriminalizaciju
p2p mreža.
Nedavnim američkim prijedlozima zakona SOPA i PIPA i trgovinskim sporazumom ACTA čini
se da je neizbježno kako ćemo u budućnosti svjedočiti takvom ograničavaju. Kako bi
perpetuirale svoju moć tradicionalne industrije virtualnu sferu ekonomije obilja (filmova,
glazbe, knjiga, igara i softvera) pokušavaju redefinirati na način na koji je ekonomija
oblikovana u materijalnoj sferi proizvodnje fizičkih kopija. Riječ je o očitom nastojanju
industrije da ograniči mogućnosti neograničenog dijeljenja. No ono što je problematično jest
hegemonija kao spontani pristanak podređenih kultura na smjer koji su nametnuli vodeći,
kako je Gramsci definirao ideologiju. Borba suprotstavljenih kultura – p2p mreža i industrije
zabave – borba je etatističko-korporativnih potreba koje se često prikazuju kao
općedruštvene. Legislativa, a međunarodni sporazum ACTA je najrecentniji primjer, brani
navodnu potrebu ograničavanja zaštitom korisnika. Ograničavanje distribuirane strukture
Mreže legitimira se pravima djece (kao u slučaju Zakona o pristojnosti komunikacije), itd.
Može se postaviti pitanje – znači li slobodan pristup privatnim pornografskim snimkama
početak slobode medija u Hrvatskoj? Ako je svaka informacija na Mreži “dar” kako je to
tvrdio Richard Barbrook, jesmo li mogli politički pametnije iskoristiti “dar” distribuiranog
medija? No što ako je samo pitanje – za što koristimo dar virtualnih medija – duboko
pogrešno? Nije li događaj koji stoji na početku transformacije hrvatskog medijskog diskursa
prema modelima distribuirane strukture medija upravo pravi događaj jer nas podsjeća na
traumatičnu jezgru otvorenog medija. Ovaj slučaj poput sličnih šokantnih i traumatičnih
događaja ispituje granice tolerancije same ideologije medija kao “univerzalnosti bez
totaliteta”. On nas podsjeća na to da Mreža jest otvorena, ali se njezine partikularne
perspektive međusobno ne mogu tolerirati. Slični kontroverzni događaji na Mreži često se
tumače kao otkloni od demokratične, univerzalne matrice. Optimisti tada tvrde da se to
može regulirati (poput Michaela Wescha), dok pesimisti smatraju da se od Mreže nije moglo
više niti očekivati, jer je ona u sebi nedemokratična (zbog svoje vojne povijesti i sl.). No nije
li Mreža inkluzivno mjesto i zato mjesto na kojemu se podaci dijele bez obzira na njihov
sadržaj?
Jean Baudrillard hiperrealno je stanje opisao kao “pornografiju događaja”. Pornografija je
opscena ne zbog reprezentacije opscenog sadržaja već zbog strukture medija koja
109
omogućava bombardiranje “događajima”, “ekstazu komunikacije” u kojoj se više ne
komunicira ni o čemu već o komunikaciji samoj (Baudrillard, 2001a). No danas je situacija
gotovo obrnuta. Utopijske interpretacije Mreže slave YouTube video Numa Numa koji je
reproduciran preko 700 milijuna puta, ne zbog njegova sadržaja, već strukture koja ga je
omogućila. Sama struktura medija (Mreže) smatra se demokratičnom, još jednim stupnjem u
emancipaciji artefakta od aure, procesom koji je Benjamin locirao u doba mehaničke
reprodukcije koja je omogućila da svi konzumiraju sadržaje, dok sada svi mogu i proizvoditi
sadržaje. Kada je struktura postala demokratičnom, zavladala je pornografija, ali ne
pornografija događaja i ekstaza komunikacije, već prava pornografija sadržaja. Utopijski
odgovori na pitanje “ako je Mreža utopijski prostor, zašto se tu uglavnom dijeli
pornografija?” naglašavaju alternativne primjere aktivističke upotrebe Mreže. No ukoliko se
Mreža smatra alatom demokratizacije, još uvijek ostaje pitanje zbog čega je to alat manjine
dok većina konzumira pornografiju? Zbog toga nije dovoljno naglasiti potencijale digitalnih
medija i Mreže kao alata kulture otpora, već je potrebno okrenuti stvari i zaključiti kako je
Mreža otvorena i upravo zato naseljena pornografijom.
Slučaj Severinine snimke spojio je dva ključna momenta u raspravi o slobodi na Mreži.
Pitanje privatnosti i pitanje ugrožavanja autorskih prava. Ta se dva pitanja ovdje čine gotovo
slučajno povezana činjenicom da odvjetnici proglašavaju pornografsku snimku umjetničkim
djelom. No zahtjev tradicionalnih industrija zabave za ograničavanjem distribuirane
arhitekture Mreže zbog ugrožavanja autorskih prava i inače se legitimira općim dobrom,
dobrom pojedinca (autora) ili zaštitom privatnosti. I zaštita autora (od nedozvoljenog
kopiranja i dijeljenja) i zaštita privatnosti (curenje privatnih snimki) pojavljuju se kao
legitimacijski diskursi kapitalizma, simboličke mašine koja naturalizira komodifikaciju svih
iskustava.[3] Tu se pojavljuje tipičan legitimacijski diskurs ekonomije javnog i privatnog.
Iluzija počiva na legitimaciji kako je neka prava potrebno ograničiti zbog općeg dobra, kao
što su to dobra države ili pojedinca. (U slučaju WikiLeaks se javnost konsolidirala oko
zaključka kako je neka prava potrebno ograničiti ukoliko ona ugrožavanju države; dok je
David Cameron pozvao BlackBerry da ograniči komunikaciju, kako bi spriječili nasilje na
ulicama.)
ODGOVOR TRADICIONALNIH KULTURA. CENZURA BLOGOVA
Dok je prvi događaj, distribucija Severinine privatne snimke ustanovio tezu – distribuirana
struktura medija kao praksa slobodnog dijeljenja je ugrožavajuća za tradicionalnu industriju
110
zabave, druga serija događaja koju pratimo tijekom 2005. i 2006. godine, predstavlja
svojevrsnu antitezu – uzvraćanje udarca tradicionalnih institucija. (Auto)cenzure blogova u
ranoj fazi mrežne kulture u Hrvata, kada je zavladao jedan oblik blogerskog booma, ukazale
su na aktualna polja pregovora. Jedan odgovor tradicionalnih struktura na emergentne
oblike komunikacije bile su disciplinarne edukacijske mjere. Promatrajući strukturu Mreže,
a pogotovo metode nadzora društva kontrole, ove su metode djelovale tek simbolički. Ipak,
neki su subjekti bili disciplinirani. Učenici Prve riječke gimnazije i XVIII. gimnazije u
Zagrebu su tijekom 2005. i 2006. godine kažnjeni ukorima jer su na blogovima ocjenjivali
svoje profesore. Etatizacija komunikacije je kršila ustavotvorna prava – poput staljinističkih
procesa – država je zabranila javni govor. Državni tajnik Ministarstva obrazovanja upozorio
je kako će “svaki takav sadržaj biti uklonjen, a učenici kazneno gonjeni”.[4]
Ovo je samo jedna od mnogih reakcija tradicionalne kulture na nove komunikacijske prakse.
No sukob se ne može detektirati kao sukob dviju generacija (David Kirpartick je zaključio
kako je to razlika između opuštenih brucoša i starijih koji razumiju da je neke stvari bolje
ostaviti za sebe). Često se u diskurzivnim pregovorima oko značenja tehnologije implicira
neutemeljena generacijska podjela. Taj popularan pristup zanemaruje kako je, primjerice,
Facebook zapravo medij odraslih – više je korisnika Facebooka starijih od pedeset i pet
godina nego srednjoškolaca.[5] No i profesori i profesorice, kada postaju subjekti u
društvenom prostoru distribuiranog dijagrama, i istovremeno građani disciplinarnih
institucija (obrazovnog sustava, tiskanih medija, itd.) podliježu represiji. U tom je razdoblju
bio aktualan i slučaj profesorice koja se na svom blogu požalila na teške uvjete rada u školi
zbog čega je dobila otkaz (koji je ipak povučen nakon što je javnost reagirala).
Nije naravno niti riječ o tome da bi mentalitet centraliziranih medija i institucija podržavao
kršenje ustavnog prava na slobodu govora, prije je riječ o klasičnojmoralnoj panici “stanju u
kojem se epizodu, osobu, grupu ili grupu osoba definira kao prijetnju socijalnim
vrijednostima i interesima” (Cohen, 1980: 9). Moralna panika se javlja kada društvo nije u
mogućnosti savladati neke novosti. Iznenadna zamjena pozicija (učenici koji ocjenjuju
profesore) provocirala je javni odgovor tradicionalnih kultura koje na blogere reagiraju
slično kao na supkulturne skupine. (Stanley Cohen je u studiji Folk Devils and Moral Panics
analizirao moralnu paniku promatrajući reakcije na pojavu modsa i rokera.) Moralna panika
igra važnu ulogu u ideološkoj kontroli, jer riječ je o “jednoj od osnovnih formi ideologijske
svijesti putem koje se stekla podrška ‘tihe većine’ za narastajuće prisilne mjere države, te
koja pruža legitimitet ‘više nego uobičajenoj’ primjeni kontrole” (Hall, 1978:221). Obrazovne
institucije kao klasične gutenbergovske institucije koje doživljavaju krizu u eri digitalno111
mrežnih medija fabriciraju svoju moć, no ipak djeluju u prostoru pregovora o značenju
medija na način legitimacije prisile. Zbog toga su se uglavnom u slučajevima represija
tradicionalnih kultura autori odlučivali na autocenzuru, povlačeći sadržaje s Interneta.[6]
Gašenje blogova ili moralni progon autora tijekom 2005. godine, nije se slučajno odigrao u
sferi kulture i ekonomije Gutenbergove galaksije – obrazovnog sustava u kojem se obrtanje
pozicije ocjenjivača doživjelo kao ugrožavanje autoriteta. Strukturalno Mreža ne podržava
centralizaciju, pa je i cenzura otežana. Osim što nije lako dokazati tko stoji iza neke izjave ili
sadržaja na Internetu, moguće je beskrajno perpetuiranje kopije neke stranice. Zato,
cenzura blogova kao jedan od nekoliko događaja koji su u Hrvatskoj devedesetih obilježili
debatu o Mreži, predstavlja tradicionalni odgovor na emergentne kulture.
Danas se u polju, koje je do sada bilo rezervirano za tradicionalne kulture, pojavljuju novi
legitimacijski diskursi. Pobornici Bolonjske reforme pozivaju se na “digitalnu generaciju” i
druge pseudo-progresivne diskurse. (“Današnja su djeca digitalna, a školski nam je sustav
ostao analogan” upozorava rektor riječkoga Sveučilišta Pero Lučin u Jutarnjem listu 21.
prosinca 2011. godine.) Marshall McLuhan edukacijske je sustave nazvao “retrovizorima”,
jer su to “umirući i zastarjeli sustavi utemeljeni na literarnim vrijednostima i fragmentiranim
i klasificiranim podacima, potpuno neprikladnima potrebama prve televizijske generacije”
(McLuhan, 1969). No ti se diskursi mijenjaju, diskurs tradicionalne kulture koji nalazimo u
reakciji na blogere u hrvatskom obrazovnom sustavu, danas se sukobljava s diskursom
društva kontrole. Novi edukatori i sami primjećuju kako je sustav neprilagođen “novoj
generaciji koja je odrasla s PC mišem, daljinskim upravljačem, mobitelom, iPodom i drugim
elektroničkim uređajima za komunikaciju i zabavu” (Pero Lučin, Jutarnji list, 21. prosinca
2011.).
Društvo kontrole, kako je stadij u kojem se nalazimo nazvao Gilles Deleuze, disciplinira svoje
subjekte na nov način. Post-panoptikon ne funkcionira više putem institucionalnog
centraliziranog pogleda. On više ne funkcionira poput Benthamova Panoptikona kao
arhitekturalnog prikaza sustava, karte, dijagrama moći, odnosa prema subjektima gdje je,
kako je to Michael Foucault u djelu Nadzor i kazna opisao, disciplina uspostavljena kroz
‘‘male tehnike mnogostrukih i međusobno ukrštenih nadgledanja, pogleda koji vide ne
bivajući viđeni’’ (Foucault 1994: 176). Autocenzure blogova još uvijek funkcioniraju na način
discipliniranja subjekata gdje oni pod jednim oblikom pogleda odlučuju “popustiti”. Danas se
u polju emergentnih kultura pojavljuju novi oblici ne samo legitimacijskih diskursa, koji se
pozivaju na digitalno doba, već i stvarnih kontrola koje se temelje na kvantifikaciji svega, u
kojoj su subjekti (učenik, student, zaposlenik u korporaciji, itd.) pod neprestanim treningom.
112
Disciplinarne institucije, među kojima i škole i fakulteti, pokazuju sklonost novom,
menadžerskom obliku kontrole, sustavu u kojem je, piše Deleuze, korporacija zamijenila
zatvor, od kraja osamnaestog stoljeća analogijski model disciplinarnog društva. U nacrtima
zakona za visoko obrazovanje danas se spominju dekani-menadžeri, a tržište kao nužan, iako
nepopularan regulator. Emergentne kulture u hrvatskom obrazovnom sustavu djeluju u
okviru novih moćnih ideoloških koordinata. Gilles Deleuze je predvidio kako će kontrola biti
odgovorna za predaju i poraz škole korporaciji, gdje će trening zamijeniti obrazovanje
(1990).[7]
Odgovor tradicionalnih kultura u tim ranim danima pregovora oko društvenog značenja
Mreže, bio je nezgrapan pokušaj konvergiranja procesa decentralizacije. Diskurs
tradicionalnih kultura još uvijek se obraćao disciplinarnim metodama. Jedan od osnovnih
političkih principa informatičke kontrole je fleksibilnost, proizvod postindustrijskog društva
u kojem smo svi zatočenici, kako tvrdi Deleuze, ne fizičkih zatvora, već društva numeričkog
oblika nadzora (Deleuze, 1990). Umjesto zabrana, nove metode društva kontrole temeljene
su na strukturalnim ograničenjima.
Cenzura u klasičnom smislu (uklanjanje sadržaja) pripada psihodinamici tiskanih medija jer
ona počiva na moći “vratara”, cenzora da odluče o “prikladnosti” sadržaja. Cenzura kao
oblik totalitarizma na Mreži bila je gutenbergovski odgovor na emergentne prakse gdje svi
korisnici postaju proizvođači. Kao anakroni odgovor tradicionalnih kultura, cenzura ne
uspijeva konvergirati započete procese. S druge strane, ograničenja u strukturi su novi
oblici kontrole. Postoji fundamentalna razlika između strukturalnog zatvaranja Mreže –
ograničavanja izravnog spajanja dviju točaka u Mreži bez posredništva i cenzure.
Emergentne kulture oslanjaju se na metode strukturalnog nadzora ili tehnologija
identifikacije, kao u slučaju Facebooka. Totalitaristički mehanizmi budućnosti transformiraju
individuu u dividuu, upozorio je Deleuze, podijeljeni subjekt za sustav ne predstavlja nikakvu
vrijednost mimo vrijednosti koju ima kao jedinica u masi (uzorcima tržišta ili bankama
podataka). Ono što danas nalazimo i u obrazovnom sustavu, slično je tehnologijama kontrole
na Mreži koje je najavljivao Lawrence Lessig. To su tehnologije identifikacije (koje će se,
tvrdi Lessig temeljiti na korištenjima lozinki i procedura za provjeru autentičnosti) i
tehnologije nadzora koje služe za presretanje poruka (Lessig, 1999).
Ova debata tek je izraz borbe tradicionalnih i emergentnih kultura i ukazuje na mjesta i
polja pregovora. Obrazovanje je bojišnica, kao što je i tehnologija također bojišnica, kako je
svaku Kulturu nazvao Stuart Hall. Danas su još snažnije povezane sve kulturalne bojišnice,
113
jer se u društvu kontrole nalazimo u sveopćoj krizi s obzirom na sve ograđene okoliše koje je
opisao Foucault. Zatvor, bolnica, tvornica, škola, obitelj, upozorava Deleuze postaju
modulacije istog. Umjesto odvojenih prostora, društvo kontrole se koristi “određen[om]
vrstom modulacije, nečim poput samo-deformirajućeg odljevka koji se neprekidno, iz
trenutka u trenutak mijenja… poput sita čija se mreža od točke do točke preobražava,
transmutira” (1990). U svim ovim prostorima, ako je slijediti Halla i gramscijevske
kulturalne studije, hegemonija nije nametnuta, već rezultat pregovora o značenjima i
artikuliranjima raznih interesa. Tehnologija (Mreža) važan je dio javne debate o značenju
komunikacije, prava na govor, prava na javni prostor, statusa znanja, itd. No odgovor
emergentnih kultura tek predstavlja pravi izazov u društvu distribuiranih medija.
VIRTUALNI PREMIJER. MEDIJ KAO SIMPTOM POLITIKE
Ako je prvi novomedijski šok, Severinin porno video, uputio na strukturalne promjene i
sukobe koje oni izazivaju između tradicionalnih i alternativnih kultura, a drugi, cenzura
blogova, ukazao na represivne reakcije tradicionalnih kultura, treći novomedijski šok
svojevrsna je sinteza koja upućuje na to kako te bitke koje se čine kao bitke za ili protiv
(strukture) medija zapravo i same ukazuju na neke društveno-političke promjene. Medij,
ukratko, koji se često diskurzivno oblikuje kao onaj koji utječe na ukidanje umirućih i
zastarjelih sustava (tradicionalnih kultura), ili onaj koji uvodi nove društvenopolitičke
poretke, u ovom će se slučaju ukazati kao simptom jedne desupstancijalizacije politike.
U veljači 2008. godine u Jutarnjem listu objavljen je intervju s tadašnjim hrvatskim
premijerom Ivom Sanaderom. Uspostavilo se kako je intervju Davora Butkovića koji je vodio
putem elektroničke pošte – lažan. Jedan je mladić šaleći se, novinaru Jutarnjeg lista u ime
premijera poslao poziv na intervju, koji je novinar prihvatio, iako je mladić poruke slao s
Google elektroničke pošte linija04@gmail.com. Nakon što je prijevara otkrivena, novinarska
struka, profesori novinarstva i institucije osudili su novinara, no ne samo zbog nepoznavanja
medijskih kodova (protokola koji nalažu da premijer koristi vladinu službenu elektroničku
adresu), već zbog toga što se koristio elektroničkom poštom, medijem koji ne može
zamijeniti kontakt u fizičkom prostoru. Medijska kuća koja je intervju objavila, također je
krivicu svalila na medij, tu “mračnu stranu internetskog svijeta komunikacije”.[8] U ovom je
slučaju tako, osim novinara, optužen i medij.
Jasno je kako postoje neke razlike između komunikacije u realnom prostoru i vremenu i
114
elektronički posredovane komunikacije. Nedostatak tijela nešto toj komunikaciji oduzima,
kao što nešto i donosi. Riječ je o objektivnom nedostatku, ukoliko uzmemo u obzir da
sugovorniku ne čujemo glas, niti ne vidimo osobu, već samo tekst. S druge strane intervju
putem elektroničke pošte sugovorniku omogućuje promišljanje odgovora. No medij sam ne
proizvodi nikakve učinke, a njegove su materijalne karakteristike prije posljedica nego uzrok
devalvacije tijela i glasa, kao i fizičkog prostora. Zbog toga Manuel Castells i jest nazvao
prostor “prostorom tokova”, a vrijeme “bezvremenim” (2000). Upućivanje na medij kao
uzročnika, a ne posljedicu te devalvacije, mora se promatrati kao oblik lacanovskog
nesvjesnog jer svi naravno znaju kako medij ne proizvodi ništa sam. Na djelu je ipak
društvena fantazma izgrađena oko konsenzusa kako mediji (tehnologije, informacije) vrše
odlučujući utjecaj na društvo.[9]
Marshall McLuhan je među prvim teoretičarima koji su upozorili na opasan previd, dojam
kako je odnos između medija i njegovog sadržaja prirodan. Ta se struktura otkriva u
trenucima kada novi medij postaje remedijacija starog, jer preoblikuje stari medij otkrivajući
u tom procesu njegovu strukturu. Sadržaj svakog medija je drugi medij (McLuhan, 1964).
Narativna struktura romana, upućuje McLuhan, postala je vidljivom u trenutku kada je
postala sadržajem filma.[10] Marshall McLuhan je omogućio da uvidimo previd
razumijevanja utjecaja medija. Sadržaj nije presudan za utjecaj medija, već medijska
struktura. Uistinu, razgovor na Mreži poprima neka obilježja strukture medija. No
McLuhanov tehnološki determinizam ne dozvoljava prijelaz od razumijevanja medija kao
simptoma medijskog sustava, na društvenu razinu na kojoj medij kao takav možemo
promatrati ne kao simptom drugog medija, već kao društveni simptom. Smrt (starog) medija
tako se otkriva kao smrt starog društva. Virtualna komunikacija, kojoj se spočitava
devalvacija komunikacije, upravo jest simptom devalvacije, ali ona se već desila, i u starom
(novinskom) mediju, kao i u društvu uopće. Ukoliko se McLuhanova formula shvati bez
njezina tehnološkog determinizma, a umjesto medija kao subjekta, u središte tog interesa
stavi društvo i medij kao simptom društvenih promjena, tada se još uvijek postavlja pitanje,
zbog čega su mediji diskurzivno tvoreni na tehnodeterministički način? Ta kritika djeluje
putem medijacije gdje je objekt kritike (medij) zamjenski znak. Mogli bismo svaku kritiku
medija čitati kao društvenu kritiku, kada bismo zamijenili subjekt tih kritika. No razlozi
takva prijenosa povezani su sa subjektovim (društvenim) pokušajem samo-oblikovanja i
privida koherencije. Tako te kritike više od svega upućuju na aktualne antagonizme u
društvu. Novomedijski događaji poput lažnog intervjua s Ivom Sanaderom simptomatičan je
moment koji čini očitim da nije novi medij ugrozio društvene i prirodne poretke, već ukazao
na postojeće društvene antagonizme i potrebu da se oni oblikuju kao problemi tehnologije,
115
medija i informacija. Neki takvi slučajevi učine očitim kako postoji jaz između latentnog i
manifestnog sadržaja tog “znanja” u strukturi osjećaja o transformativnoj tehnologiji.
Javnost je u slučaju virtualnog Sanadera Mrežu osudila kao lažnu, degradiranu stvarnost,
komunikacijski kanal koji je podložan prijevarama zbog izostanka tijela kao zaloga
autentičnosti. No upućivanje na problem kao problem tehnologije (postoji neki sadržaj koji
taj intervju treba prenijeti, a to ne može zbog nedostataka medija), a ne politike postaje
problematičnim u trenutku kada se pokazuje kako je problematičan sadržaj a ne medij. U
autentičnost Sanaderova intervjua nitko nije posumnjao sve dok Vladin ured nije poslao
priopćenje. Moment otkrivanja prijevare sadrži u sebi nešto komično poput trenutka u crtiću
u kojem mačka ne zna da pada dok ne pogleda dolje. To je trenutak koji ukazuje na Realno
kao instancu pogrešnog prepoznavanja, onaj moment u kojem shvaćamo kako “nema ništa
‘onkraj’ fantazije”, već da je funkcija te fantazije da “sakrije prazninu, to ‘ništa’ – odnosno,
taj nedostatak u Drugome” (Žižek, 1989: 148). Moment u kojem je Realno provalilo u
hrvatski politički diskurs je moment kada se otkriva kako je sadržaj intervjua lažan, iako je
dotada intervju bio neproblematičan. Ne samo da je, dakle, lažni intervju izvršio svoju
prvotno namijenjenu funkciju (javnost je izvijestio o političkim stajalištima premijera), već se
temeljna “autentičnost” ovog političkog diskursa detektira i kao osobna autentičnost.
Razlika između realnog i virtualnog učinila se nejasnom čak i samom subjektu, Ivi Sanaderu,
koji je priznao kako isprva nije bio siguran je li riječ o nekom njegovom starijem intervjuu,
zbog greške ponovo tiskanom.
McLuhanova formula uzdignuta na razinu društvenog ukazuje na simptomatsku ulogu
medija. Umjesto virtualnosti kao lažne realnosti – virtualnost se prokazuje kao simptom
Realnog kao pogrešnog prepoznavanja. Intervju lažnog Sanadera materijalizirao je virtualne
slike koje su lebdjele oko političkog diskursa praznih označitelja (EU, ZERP, NATO).
Dematerijalizirana komunikacija, virtualni medij, pružio je mogućnost prodora Realnog u
kontekst političkih himera – otkrivši kako nikad nije niti postojala točka reference. Gilles
Deleuze je smatrao kako virtualno nije lažna degradacija stvarnosti, već aktualizacija
mogućeg, slika koje se mogu aktivirati u svakom trenutku. Deleuze piše kako se “svako
aktualno okružuje oblakom virtualnih slika” (Deleuze, 2002: 148). Tako se i ovdje virtualno
ne ukazuje kao opozicija “realnom”, već “aktualnom”.[11] Viktor Zahtila – kao Sanaderov
dvojnik jedna je od niza mogućih aktualizacija Realnog Sanadera-političara. U tom smislu,
on nije prevario hrvatsku javnost, jer je odigrao svoju ulogu vjerno konceptualnoj ideji i
aktualnom političkom diskursu. Imaginarno (Viktor) koje je preuzelo ulogu Realnog (Ive)
uputilo je na to kako je Realno već u sebi nagriženo i necjelovito.
116
U medijskim komentarima ovog događaja moglo se čuti da se: “…veliki i važni intervjui s
uglednim ljudima rade tako da s čovjekom sjedneš i razgovaraš”[12]… “Ozbiljan razgovor”
se poistovjetilo s materijalnim, fizičkim (muškim) tijelom. No paradoksalno, zbiljska osoba
Ive Sanadera otkriva se kao virtualnija od njegova virtualnog dvojnika. Premijer kojem je
borba protiv korupcije bila temeljna točka političkog programa, danas je u pritvoru iz kojeg
se brani od optužbi za korupciju i zlouporabu moći. Upozorenje kako je s ozbiljnim ljudima
potrebno sjesti i razgovarati, diskurzivno oblikuje “ozbiljne sugovornike” kao fizičke osobe.
No (muško, korpulentno) fizičko tijelo kao legitimacija političkog diskursa, bez napora je
transkodirano u avatarski lik Viktora, dok je autentičnost zbiljskog Sanadera ozbiljno
uzdrmana. Sanadera je naslijedila premijerka Jadranka Kosor koja je u punom smislu bila
aktualizacija iste (virtualne) političke retorike. Ove se zamjene tijela zbivaju vrlo slično
znanstveno fantastičnim zapletima u cyberpunk romanima Williama Gibsona gdje avatari
umrlih korporacijskih moćnika i nakon smrti nastavljaju postojati u obliku virtualnih
političkih generatora savjetujući svoje nasljednike (Mona Lisa Overdrive, 1988, 2003).
Sanader-političar je doživio svojevrsnu simboličku smrt, no njegovi avatari oblikuju nove
aktualizacije jednog političkog identiteta koji nastavlja i dalje politički djelovati. To je
djelovanje moguće upravo zato jer premijerov identitet nikad i nije bilo određen fizičkim
tijelom. Situacija je upravo suprotna od one koju je javnost detektirala kao problematičnu.
Ne treba “ozbiljno shvatiti” fizičko tijelo s kojim bi novinar trebao sjesti i razgovarati, jer
ono je upravo fikcija, dok je ozbiljno političko tijelo zapravo algoritamska osoba i skup
informacija (koje je Viktor uspješno prisvojio).
Ono što kritičari virtualnosti iznose kao argument protiv novih medija (digitalnih medija i
Mreže) uistinu nije determinirajuće obilježje medija, već društveno-političke situacije.
Dematerijalizirani principi, treperavih označitelja, kako je digitalne znakove nazvala N.
Katherine Hayles (1999), koji su skloni manipulaciji i programabilnisu, na što je u Jeziku
novih medija upozorio Lev Manovich (2001), uistinu određuju ne samo digitalne znakove,
već su i karakteristike neoliberalne politike. Zbog toga bi trebalo situaciju promatrati
upravo obrnuto od perspektive kritičara novih medija. Nisu mediji devalvirali društvo, već su
i sami proizvod društva u kojem se već desila devalvacija materijalnosti, instalirala
fleksibilna proizvodnja i politike višestrukih identiteta kao konačna pobjeda projekta
političko-ekonomskih sustava, liberalne tradicije i vrijednosti individualnih sloboda.[13]
Lažni intervju sažeo je dvije ključne točke djelatnog političkog diskursa i nepoznatih istina
koje oblikuju hrvatsko Realno. Politički diskurs se nakon 2000. godine transformirao u
neoliberalni proeuropski diskurs koji inzistira na zadržavanju dijela nacionalnog (nacional117
šovinističkog) nasljeđa. Diskurs, oko kojeg je u Hrvatskoj postignut konsenzus, igrao je
odlučujuću ulogu u pobjedi vodeće hrvatske stranke koja se na vlast vratila nakon velikog
poraza 2000. godine (prve demokratske smjene vlasti u Hrvatskoj). Vladajuća politička
stranka koja je devedesetih postala poznata po retorici nacional-šovinizma, sa Sanaderom je
kao i s njegovim nasljednicima, pokazala kako je sposobna mijenjati se. Sanaderov izborni
slogan bio je “Idemo dalje”, što je značilo odbacivanje prošlosti i djelomičnu
detuđmanizaciju koju je tražila i ljevica. Mogućnost promjene, mijenjanja “karakteristika”
koje definiraju varijablu “nacionalnog identiteta” ključ je političkog uspjeha. Ovaj je
ideologijski manevar sličan sloganu “Yes we can!” Baraka Obame koji ne donosi nikakvu
političku novost, već zamagljuje što mi to zapravo možemo?, i u kojem smjeru mi to zapravo
idemo?, no istovremeno on uistinu politički djeluje.[14]
I političke istine funkcioniraju poput paradoksalnog psihoanalitičkog dijaloga koji nije ni
subjektov ni analitičarev, a ipak djeluje. Politički identitet i medijski diskurs koji je bio
presudan za Sanaderovu pobjedu na izborima 2003. godine, oblikovali su i istovremeno već
bili djelatni za vladajuću strukturu osjećaja biračkog tijela. I u ovom slučaju bilo bi lako
“optužiti svećenike ili despote za proizvodnju lažne svijesti” (Althusser, 1971: 174), no teže
je primijetiti kako je svaka identifikacijaimaginarna, te kako je potrebno da se pojedinac
prepozna kao subjekt neke ideološke prakse, adresat te prakse. Politički diskurs je
manipulativan, ali ne zato jer laže. On je najčešće zapravo algoritamski generator političkih
vrijednosti i ideja, čija matematička formula počiva na statistici istraživanja javnog mijenja.
Hegemonija je stvar konsenzusa, zbog čega ne možemo jednostavno optužiti medij zbog
devalvacije političkog diskursa. U zapadnim demokracijama, kako je upozorio Antonio
Gramsci, hegemonija se stječe procesom pregovora, zbog čega jedna društvena skupina
mora, i treba, biti hegemonijska prije osvajanja moći (Gramsci, 1971: 12). I Sanader i
njegova stranka su, paradoksalno, već vladali prije nego što su osvojili vlast na izborima.
Uistinu postoji više “Sanadera”, kao političkih aktualizacija, a borba oko dominacije stalno je
u tijeku. Sanader – političar koji je u opoziciji promovirao krut nacional-šovinizam, nije isti
kao Sanader Europejac. Virtualni Sanader jedna je od aktualizacija povezana uz konkretan,
ali promjenljiv politički diskurs. Zapravo digitalni mediji i Mreža u tom su smislu prostori
najradikalnijih pregovora. Danas na Mreži Ivo Sanader egzistira u mnoštvu mrežnih
aktualizacija kao utvara – cut-up postojećih premijerovih govora i mrežnih DIY intervencija.
No najinteresantnije su sublimne aktualizacije dvaju suprotstavljenih političkih diskursa.
Prva je “tradicionalna” reprezentacija u kojoj se Sanaderova moguća homoseksualna
orijentacija pojavljuje kao konačni dokaz degradacije hrvatskog nacionalnog Bića. To je lik
118
Sanadera kao homoseksualca, dakle izdajice.[15] Drugi Sanader je radikalna opozicija. Kao
kreacija LGBT zajednica, on se pojavljuje kao aktualizacija virtualne transformacije
patrijarhalne, tradicionalne, homofobne Hrvatske. Nije li simptomatično kako je i ovu sliku
inicirao virtualni Sanaderov dvojnik Viktor Zahtila, koji je nakon događaja otkrio kako je
njegova originalna motivacija za sve transgresije Sanaderova lika potaknuta homoerotskom
žudnjom? YouTube filmom Mandate of My Heart, koji prikazuje Viktora koji “opći” sa
Sanaderovim plakatom, Zahtila potiče i drugu simboličku aktualizaciju Sanadera, no ova
djeluje gotovo nadrealno. Dok je prva uputila na desupstancijalizaciju politike, druga
upućuje na mjesto u kojem političko još uvijek postoji, antagonizam koji je aktualan i u
hrvatskom društvu. Ako je lažni Sanader uputio na virtualnost aktualnog političkog diskursa,
Sanader-homoseksualac je jedna od opozicijskih ideja, antagonističina diskurzivna tvorba
moguće Hrvatske. Premijer je u toj reprezentaciji homoseksualac dakle iskupitelj, maneken
nove Hrvatske, afirmativne ideje kako je u toj Hrvatskoj moguće biti homoseksualacpolitičar.
Drugi YouTube video Sanader iliti Macho Man montira Sanaderov predizborni video,
komično ali dosljedno naglašavajući elemente koji su prisutni u samom spotu – dug i
značajan kvazi-erotski pogled Sanadera prema muškom akteru, stisak ruke i dodavanje
lopte. Za razliku od fizičkog tijela i fizičkog kontakta koji su se ukazali kao slabi temelji
javnog-političkog diskursa (pečat ozbiljnosti koji je, prema kritičarima, nedostajao u
elektroničkoj komunikaciji), u ovoj aktualizaciji oni uistinu imaju snažan politički smisao.
Fizičko tijelo se otkriva kao nositelj fantazmatskih, neizrečenih ali aktivnih i moćnih
političkih igrokaza, politike identiteta i homoseksualnog oslobođenja Hrvatske.
Homoseksualci, izgnani iz dominantnog diskursa tradicionalnih medija – Mrežu prihvaćaju
kao medij horizontalne, decentralizirane, i najvažnije anonimne komunikacije.
Nije slučajno Mreža igraonica u kojoj se amateri transgresivno poigravaju sa simboličkim i
fikcionalnim identitetima. Upravo zbog nedostatka tijela medij je prostor pregovora o
značenjima političkih identiteta i označitelja koji definiraju javno mnijenje. Mreža je prostor
posebno pogodan za popunjavanje jaza koji odvaja realno od simboličkog poretka i
imaginarnog poretka – nacionalne politike od nacionalnih fantazija. Zbog takve nejasnoće
virtualna realnost se ukazuje kao uistinu drugačiji prostor aktualizacije društveno
nesvjesnog. Kritičarima autentičnosti Mreže se može odgovoriti i samo formalnom
“obranom” te komunikacije (činjenicom da se danas Mreža koristi kao alat novinskog
intervjua[16]). No u ovom tradicionalnom razumijevanju medija može se primijetiti i
kompleksniji mehanizam. Mediji su istovremeno proizvođači i simptomi. Da bismo primijetili
119
pogrešnu identifikaciju političara kao subjekta koji zna, ima uvid u supstancu politike,
potrebno je pogrešno identificirati fizički prostor (medij) i tijelo (premijera) kao kanal
komunikacije. Ono što je virtualna realnost otkrila – nije degradacija stvarnosti putem
medija – već spoznaja da je Realno, već u sebi virtualno. Odnosno da – kako bismo premijera
smatrali nacionalnim autoritetom – već moramo izvršiti fikcionalizaciju putem pogrešnog
prepoznavanja. Identifikacija kao niz aktualizacija nejasnih diskursa i detekcija onog
prividno osnovnog – političkog – kao lažnog (identifikacija s prazninom) otkriva se u onim
momentima u kojima nam se učini da vidimo nekog drugog. Zato zamjena identiteta uvijek
djeluje poput paradoksalnog vica braće Marx koji ovdje možemo parafrazirati. “Podsjećate
me na Ivu Sanadera. Ali ja i jesam Ivo Sanader. Pa onda nije ni čudno što ste mu nalik!”[17]
Konačno, kao što dematerijalizacija političkog govora nije rezultat dematerijalizacije medija
(Mreže), što dokazuje slučaj virtualnog Sanadera, tako ni privatnost Severine nije ugrozila
dematerijalizacija komunikacije i distribuirana struktura medija; niti je školske autoritete
ugrozila Mreža samo zato što je riječ o polju javne komunikacije. Nepostojanje
supstancijalne politike koje je u debatama prikazano kao nepostojanje fizičkog tijela
(Sanadera) je poput nepostojanja fizičke trake – video kasete – upravo simptom problema –
legitimacije hegemonije postideologije, ili u slučaju digitalne snimke temelja na kojem
počivaju industrije zabave. Lociranje politike, ekonomije, obrazovnog sustava kao mjesta
političke borbe, koju mediji samo čine prezentnom, ne znači kako se umanjuje važnost
medija. Ovdje se upozorava na pogrešku promatranja učinaka medija, no to ne znači da ne
trebamo razumjeti medije. Upravo suprotno, mediji djeluju poput katalizatora u
McLuhanovoj formuli. Novi mediji ukazuju na ključna mjesta političkih pregovora i borbi oko
značenja, desupstancijalizaciju politike u Sanaderovu slučaju; odnosno industrijsku
proizvodnju ponovljivih proizvoda kao temelj ekonomije industrije zabave u Severininom
slučaju; kao i na tranziciju edukacijskih autoriteta u slučaju cenzure blogova.
BILJEŠKE
[1] Odvjetnik Severine Vučković u Večernjem listu 3. lipnja 2004.
[2] Severina Vučković, Novi list, 4. lipnja 2004.
[3] S druge strane to je simbolička mašina koja naturalizira komodifikaciju svih iskustava, pa
120
tako i seksualnih. Zbog toga su proglasivši snimku umjetničkim djelom, odvjetnici ukazali i
na to kako je za industriju zabave ugrožavanje privatnih sloboda jedne osobe problem
ugrožavanja autorskih prava.
[4] “Sadržaji bloga mogu biti brisani ukoliko se pošalje poruka sistem-administratoru, a ako
je to drastičnijeg oblika onda se može prijaviti i policiji. Policija će od sistem-administratora
tražiti adresu, uspostaviti kontakt s T-Comom, dobiti podatke i može dati prijedlog za
podizanje kaznene prijave”, Želimir Janjić, HRT Dnevnik, 14. ožujka 2006.
[5] Prema podacima statistike koju Facebook nudi, broj korisnika mreže starijih od pedeset i
pet godina je u samo šest mjeseci narastao od jednog na šest milijuna korisnika. Kada su se
odrasli počeli služiti ovom mrežom, broj srednjoškolaca i studenata je počeo opadati
(Kirpatrick, 2009).
[6] Ne samo država, već i korporacije reagiraju na način tradicionalnih kultura. Hegemonija
korporacija je omogućena instrumentalizacijom represivnog aparata države. Takva se
sprega odigrala u slučaju blogera koji je pod pseudonimom T-Zombix sustavno kritizirao
monopolistički karakter korporacije T-Com. U jednoj je situaciji T-Zombix na svojim
stranicama objavio kratku animaciju u kojoj se korporacijski logo T-Coma pretvara u
nacističku svastiku. Policija je naredila uklanjanje satirične animacije, a ovo je kršenje prava
na javni govor legitimirano veličanjem fašističkih simbola. Zakonski je zabranjeno širenje
nacionalne, rasne, spolne mržnje ili iznošenje moralno i politički “dvojbenih” stavova. No
ova instruirana akcija evidentno je zlonamjerno tumačenje simboličke geste, s obzirom da je
očito kako nije bilo riječ o veličanju fašizma. Slučaj nudi uvid u tipičan odgovor
tradicionalnih kultura koji je disciplinaran, ali dugoročno neučinkovit.
[7] O tom je procesu u sferi politike pisao Jean Baudrillard koji upozorava kako je ispitivanje
javnog mijenja zamijenilo politiku. Novi legitimacijski diskursi pozivaju se na mišljenje
građana (kao što se i novi ministar znanosti poziva na “interese studenata”), no ono što
politika uistinu nudi je “statistička kontemplacija” (Baudrillard, 2001b).
[8] Dnevnik HTV, 10. 2. 2008.
[9] I Mark Poster je upozoravao na to da se tehnologiju smatra zakonodavcem, a korisnike
“unaprijed konstituiranim instrumentalnim identitetima” (1996: 177).
[10] Ovu su ideju u kontekstu digitalnih medija i Mreže razradili David J. Bolter i Richard
Grusin. Suprotstavivši se ideji da živimo u dobu smrti starih medija Bolter i Grusin (2000)
121
primjećuju formalnu logiku kojom novi mediji preoblikuju ranije medijske oblike. Suvremeni
mediji samo su remedijacije televizije, filma, tiskanih medija i glazbe, specifične
interpretacije tih starih medija. Primjerice, ne možemo reći kako je digitalna televizija
označila smrt analogne televizije, već remedijaciju analogne televizije, filma, tiskanih medija
i glazbe.
[11] Virtualni premijer i njegov dvojnik djelovali su kao “virtualna slika koja je suvremenik
aktualnom objektu, svojem dvojniku, svojoj Zrcalnoj slici, poput Dame iz Šangaja, kada
zrcalo preuzima kontrolu nad likom, zauzima ga i ostavlja ga upravo virtualnim” (Deleuze,
2002: 150).
[12] Dnevnik HRT, 10. 2. 2008.
[13] Svaki od Lacanovih triju poredaka, upozorava Slavoj Žižek, u sebi sadrži moment
fikcionalnosti, laž. Imaginarno je virtualno jer je slika sebe i onih koje volimo uvijek
fikcionalni konstrukt (potrebno je apstrahirati sve negativno), kako bi simbolički poredak bio
doživljavan kao realan autoritet mora ostati virtualan (otac koji tuče dijete zadaje mu fizičku
bol ali djeluje impotentno) (Žižek, 2004b). Realno je, tvrdi, zapravo najvirtualniji od triju
poredaka, jer se Realno ne odnosi na neki transparentan politički diskurs, već nepoznate
istine, onaj sjenoviti diskurs koji prati službeni politički govor, istine koje znamo, ali ne
znamo da ih znamo. Bivši je američki ministar obrane Donald Rumsfeld, prije napada na Irak
2003. godine, upozorio da iako ne možemo sa sigurnošću tvrditi kako postoji oružje, postoje
“poznate nepoznanice”. Riječ je o sloju značenja koji nam ostaje nejasan, u psihoanalizi –
nesvjesno, oko kojeg se oblikuje nacionalni konsenzus, a čije značenje ostaje neaktualizirano (Žižek, 2004b).
[14] Kako zaključuje Steven Berlin Johnson, u jednoj od niza rasprava o tome je li Richard
Nixon izgubio na izborima jer se u završnoj debati znojio ili, jednostavno nije bio dovoljno
zgodan, John F. Kennedy jednostavno je “izgledao” kao netko za koga biste glasali (Johnson,
2006: 103).
[15] Ovaj sjenovit diskurs je od samog početka pratio profil ovog političara, a nacija je već
tako glasno kalkulirala o tome, da je Aleksandar Stanković u razgovoru na nacionalnoj
televiziji Ivi Sanaderu postavio izravno pitanje: “Gospodine Sanader, jeste li vi peder?”
[16] Strani tiskani mediji koriste Mrežu i kao dopunu svakom izdanju i kao alat za stvaranje
vijesti. Vidi primjerice studiju Marka Briggsa i Jana Schaffera Journalism 2.0 how to Survive
122
and Thrive; a Digital Literacy Guide for the Information Age iz 2007. godine.
[17] Ovdje se parafrazira šala braće Marx koja u originalu glasi: “Podsjećate me na
Emmanuela Ravellia. Ali ja jesam…” (Žižek, 1989: xxv).
123
IV. PRAKTIČKI REALNO: KOMPJUTORSKE IGRE
PASIVNI/AKTIVNI SUBJEKT
Postoji nešto paradoksalno u društvenoj kritici kompjutorskih igara kao kritici devalvacije
materijalne zbilje do koje navodno dolazi zbog “virtualizacije stvarnosti”. Igre se osuđuje
zbog realističnog prikaza nasilja, dok se istovremeno upozorava na narkotičke karakteristike
virtualnih svjetova.[1] Ovisnost o virtualnom prostoru opisuje se kao poseban oblik
elektroničkog fiksa koji narkotizira tzv. otaku generaciju mladića i djevojaka koji odbijaju
izaći iz svojih soba gomilajući otpatke brze hrane i pretvarajući se u zatvorenike novih vrsta
samica. Psiholozi se prije svega pribojavaju “prijenosa stavova i djelovanja iz virtualnog u
realni” svijet (Sommerseth, 2007). Ukoliko postoji kongruencija između Virtualnog i
Realnog, tada bi konačni ishod igranja kompjutorskih igara mogao biti “realizacija sna
Andréa Bretona o čistom nadrealističkom činu: želji da se nahrupi na ulicu s pištoljem,
bezumno pucajući” (Galloway, 2006a: 104). Upravo to se desilo, tvrde psiholozi, u slučaju
masakra u školi Columbine 1999. godine koji su počinili dva igrača FPS igara (first person
shooter) Duke Nukem i Doom.[2] Moralna panika zbog mogućeg fikcionalnog prijenosa
proširila se na niz reprezentacija maloljetničkog nasilja. Pokrenuta je sudska parnica protiv
tvrtke Sony koja je objavila igru Doom, osuđen je i film Dnevnik jednog košarkaša (1995) u
kojem Leonardo Di Caprio igra mladića koji sanja o školskom masakru. Čak je i fantastičan
TV serijal Buffy – ubojica vampiracenzuriran zbog epizode u kojoj se na dan mature otvara
“ždrijelo pakla”.
S druge strane, problem virtualnih svjetova artikulira se u gotovo oprečnim terminima.
Psihologija je opisujući učinke igara koje prisiljavaju igrače da napuste svoje fizičko tijelo i
realni svijet kooptirala ovisničku retoriku (Cover, 2006). Pogotovo je to slučaj s analizama
tzv. mrežnih igara uloga kao što su EverQuest, koji je zbog svojih učinaka prozvan
EverCrack, kao i igrama World of Warcraft, Ultima Online.[3] Problem virtualizacije nije
dakle samo problem agresivnog subjekta, već i pasivnog narkotiziranog subjekta. Prvo
predložen kao šala, poremećaj ovisnosti o Internetu koji se odnosi na niz poremećaja, a koji
uključuju i ovisnost o igranju kompjutorskih igara (Byun i dr., 2008), u SAD se počeo liječiti
2009. godine.[4]
I kritička teorija koja upozorava na virtualizaciju zbilje, problem oblikuje oko paradoksalne
dihotomije nasilja (doduše) tehnologije i ovisnosti (subjekata) o tehnologiji, obliku
124
narkotizacije subjekta. Paul Virilio cyber-prostor naziva lažnom aproksimacijom i
degradiranom kopijom, zavodljivom supstitucijom zbilje, zaključujući kako ona djeluje prema
pravilima koja su svojstvena narko-ekonomiji kapitalizma (Virilio, 1995). No istovremeno,
Virilio smatra da je virtualni okoliš čista nesreća zbilje, oblik udesa specifičan za
postindustrijsko društvo, koji je zamijenio sudare i eksplozije, kao nesreće industrijskog
doba. Cyber-doba označili su novi oblici nesreća koje karakterizira fundamentalni gubitak
orijentacije. (Virilio je bio uključen u izgradnju muzeja nesreća koji bi omogućio studiranje
nesreća koje su, kako tvrdi Virilio, upisane u svaku tehnologiju u trenutku njezina nastanka.)
Virilio najavljuje veliku, neviđenu nesreću budućnosti koja će biti posljedica nasilnog efekta
cyber-prostora.
Pokušat ćemo sumirati probleme upisane u paradoks pasivnog/ aktivnog subjekta koje
nalazimo u društvenoj kritici kompjutorskih igara u krilu psihologije, naratologije i kritičke
teorije. Prvi problem je privid suludog vozača ili privid sadržaja. Ovaj privid onemogućava
uvid u strukturu koja je odlučna za oblikovanje igrajućeg užitka. Subjekt koji u igri
Carmageddon (1997) igra ulogu suludog vozača, a čija je zadaća pregaziti što više ljudi, u
zbiljskom svijetu uglavnom nije devijantan. Ta činjenica zbunjuje psihologe i kritičare
kompjutorskih igara koji obraćaju pažnju na naraciju (suludog vozača) i grafički realizam.
Prva lekcija kompjutorskih igara zapravo je lekcija medijskih studija koji od samih početaka
upozoravaju na važnost analize strukture, materijalnog sloja medija. Drugi problem će
adresirati razumijevanje pasivno/aktivnog subjekta i manipulaciju koja proizlazi iz statusa
popularne kulture. Igre se suočavaju s elitističkom kritikom koja naglašava njihovu
bezvrijednost i kritikom kako je riječ o gubljenju vremena. I ove kritike se temelje uglavnom
na analizi priče, ali i na statusu virtualnog, naglašavanju da je riječ o nestvarnim svjetovima.
Elitistička kritika i kritika virtualnog inzistira na problematičnom sadržaju koji oblikuje
iskustvo igrača. No postavit će se pitanje ne oblikuju li igre iskustvo igrača na način koji je
tipičan za oblikovanje iskustava u suvremenom društvu? Kvantifikacija i kvalifikacija svakog
poteza, algoritamski karakter igre postavit će se kao obzor šire strukture osjećaja. Postavit
će se problem privida suludog algoritma kojeg će se pokušati premostiti analizom algoritma
kao simptoma, a ne uzroka društva kontrole.
PRIVID SULUDOG VOZAČA
Prvi problem je problem prepreke sadržaja. Kritičari igara uglavnom se bave njihovim
sadržajem, zbog čega previđaju važnost algoritma za oblikovanje igre i iskustvo igranja.[5]
125
Priča (vožnja i ubijanje na ulicama) nije temelj užitka igre, niti uzrok mogućih psiholoških
poremećaja (ovisnosti ili nasilnog ponašanja). Strukturalno, ubojstvo u igri Carmageddon
(1997) vrlo je slično skupljanju lopti u platformskoj igri Giana Sisters (1987). Kao igrači
ubijamo ljude u igri Carmageddon i to ubijanjeizaziva ugodu zbog toga što algoritam
kvantificira svaki potez igrača. Užitak kada Giana promijeni svoju frizuru u irokezicu žarkih
boja vrlo je sličan užitku stjecanja novog života u nekoj pucačini ili bodovanju svakog
ubijenog pješaka za vrijeme lude vožnje u simulaciji Carmageddon. Simbolička identifikacija
sa sumanutim vozačem, iako stigmatizirana zbog nasilnog sadržaja, privlačna je u svijetu
odraslih, no ona nije bitno drugačija od kvantifikacije lopti koja se smatra dječjom igrom.
Elaboracija strukture medija, upozorenje na privid sadržaja, prije svega lekcija je
materijalnih medijskih studija koji od svojih početaka s Marshallom McLuhanom i
transformativnom teorijom upozoravaju kako struktura medija ima snažniji utjecaj na
kulturu i pojedince od medijskog sadržaja. Ukoliko postoji transfer virtualnog svijeta u
realni, taj transfer će prije biti transfer strukture, nego medijskog sadržaja, koji se upravo
može nazvati “sočnim komadom mesa kojeg nosi lopov da bi odvratio pažnju psa čuvara”
(McLuhan, 2008: 22). Ovaj prvenstveno mediološki zaključak srodan je promišljanju onih
psihologa koji su odbacili jednostavni biheviorizam koji dominira u istraživanjima utjecaja
kompjutorskih igara na strukturu ličnosti. Neki psiholozi ukazali su na pogrešku klasifikacije
tjeskobnog ponašanja kao poremećaja ovisnosti o kompjutorskim igrama ili Internetu.
Devijantno ponašanje javlja se tek kao simptom neke druge bolesti – depresije ili tjeskobe
(Byun, S., i dr., 2008), dok igre ne mogu biti njegov jedini uzrok. Ovisnost o Internetu je
slična poremećaju hranjenja, gdje je hrana samo simptom, no ne i uzrok psihičke bolesti.
Svako devijantno ponašanje uvijek je naučeni i uvježbani odgovor i izvor sigurnosti subjekta.
Na ovu je ulogu simptoma upozoravao anti-psihijatar i foucaultovac Thomas Szasz,
adresirajući problem puno šire od problematičnih subjekata. Szasz zaključuje da je problem
i sam psihijatrijski “nagon za klasifikacijom”, jer je riječ o problematičnoj praksi koja
stigmatizira pojedinca.[6]
Na važnost algoritma u oblikovanju kompjutorske igre i iskustva igranja prvi su put upozorili
teoretičari kompjutorskih igara (Aarseth, 2001; Eskelinen, 2004, Juul, 2001; Juul, 2006;
Bogost, 2006, Galloway, 2006a; Wark, 2007; Manovich, 2001). Kompjutorske su igre,
zaključuju ludolozi, algoritamske naracije, cybertekstovi kod kojih kôd određuje konačnu
izvedbu s obzirom na poteze igrača (Aarseth, 1997).[7] Priča se gotovo suprotstavlja logici
algoritma jer pasivni smo upravo u onim narativnim dijelovima igre, koje se naziva
umetnutim scenama. Iako obogaćuju narativ elaborirajući svijet igre (likove, vrijeme i
126
prostor radnje), umetnute scene igrača postavljaju u pasivnu poziciju jer je prisiljen priču
pratiti na način filmskog gledatelja (Galloway, 2006a).
Iako se čini da skupljamo dijamante, vozimo automobile, upravljamo gradom preuzimajući
ulogu gradonačelnika, mi zapravo internaliziramo logiku programa. Ted Friedman opisuje
što uistinu činimo dok igramo igre:
“Kompjutorske igre nas uče strukturirati misli – preoblikuju našu percepciju – tako
što nas tjeraju da internaliziramo logiku programa. Kako biste pobijedili ne možete
jednostavno činiti što želite. Morate shvatiti što funkcionira unutar pravila igre.
Morate naučiti predviđati posljedice svakog poteza i anticipirati odgovor
kompjutora. Konačno, vaše odluke postaju intuitivne, glatke i brze poput samih
kompjutorskih makinacija.” (Friedman, 2002)
Promatrajući sadržaj, a zanemarujući strukturu igre, ne možemo shvatiti niti razloge zbog
kojih igrači uživaju u igri. Friedman upozorava na ono što činimo dok igramo igru i na odnos
priče i algoritma. Algoritam, zapravo, djeluje bez razumijevanja domene, bez priče. To je,
slikovito tumači Jesper Juul, razlika između tvrdnje “lopta je izvan igre kad je predaleko” i
algoritamski formulirane tvrdnje “lopta je izvan igre kada prijeđe bijelu liniju iscrtanu na
travi” (Juul, 2005).
Ovo tumačenje algoritamskih funkcija, koje moraju biti promatrane izvan fikcionalnog
konteksta, nameće nam jedan drugačiji način razumijevanja priče i njezine zadaće u
oblikovanju igre. Zadaća narativnog konteksta, prije svega je zadaća “maskiranja” rada
algoritma. Dok razmišljamo o sadržaju igre razmišljamo o narativnom kontekstu, vožnji po
ulicama i ubijanju (Carmageddon), upravljanju gradom (Sim City), fantastičnom svijetu
mrtvih (Grim Fandango), itd. Naracija je važna jer kontekstualizira djelovanje, no za vrijeme
igre igrač čini upravo ono na što je upozorio Friedman, internalizira strojnu, matematičku,
algoritamsku logiku igre. Ta je logika temelj strukture igre i izvor užitka, no to je nemoguće
otkriti bez dekontekstualizacije priče. Narativni svjetovi oblikuju algoritam u ljudsko
iskustvo, no da bismo razumjeli što činimo trebamo promotriti strukturu tog djelovanja.
Krajnje ogoljivanje tog strojnog jezika, dekontekstualizacija naracije dovela bi nas do kôda
igre.
Upravo to i čini umjetnička igra Stewarta Hogartha The Naked Game (2008) koja je izložila
algoritam jednostavne igre Pong (1972). Igrač može intervenirati u kod, a rezultati su vidljivi
u živo (uklanjanjem dijela koda igra ostaje bez pločice ili lopte, ili se distorzira njezin ritam i
127
sl.). The Naked Game ima dva cilja, osim ukazivanja na procese koji su odgovorni za ono što
u konačnici promatramo kao djelatne činove igrača (udaranje loptice, bodovanje poteza,
pomicanje pločice, ritam igre, grafički izgled, itd.), igra nas upozorava da se u svojoj
najradikalnijoj dekontekstualizaciji jezik igre ukazuje kao jezik stroja. Da bismo se smijali
algoritamskim šalama, morali bismo, poput glavnog lika u filmu Matrica, moći čitati
programski kod kao prirodni jezik. No kako većina to nije sposobna, internalizacija se zbiva
uz pomoć narativne kontekstualizacije koja ima funkciju emulatora, prevoditelja strojnog
jezika u ljudski. (Jedan oblik “strojnih šala” nalazimo u opskurnom pjesničkom žanru,
programerskoj poeziji, koja je devedesetih nastajala na temelju prirodnih jezika i jezika
koda.)[8]
Kritičari igara, pogotovo nasilnih i imerzivnih igara, često ističu kako je opasnost prijenosa
ozbiljnija jer igrač sudjeluje u nasilju, dok ga filmski gledatelj tek promatra. Igrač živi u
fantastičnom svijetu, dok gledatelj tek pasivno konzumira jedan takav svijet. Ova opservacija
se temelji na dvije pretpostavke. Prva je pretpostavka priroda interakcije, gdje se mehaničko
pomicanje kursora smatra sudjelovanjem, dok se kognitivno sudjelovanje zanemaruje. Druga
je pretpostavka o “slobodnom” djelovanju igrača također pogrešna. Igre nude zapravo
krajnje ograničenu interakciju igrača i svijeta igre, korisnika i softvera. Prvi problem je
problem koji se najsnažnije odražava u terminu interaktivnost koji je jedan od nekoliko
problematičnih termina s kojima se suočila teorija novih medija (ostali su sudjelovanje,
hipertekstualnost, otvorenost, i sl.), a o čemu je već bilo riječ u uvodnom dijelu. Igrač
naravno nije pasivan u interakciji s igrom – nemoguće je neaktivno igranje, jer se od
korisnika zahtijeva kinetičko pomicanje ruke i kursora, no stupanj slobode igrača pogrešno
se povezuje s mehaničkim djelovanjem, dok je zanemareno mentalno sudjelovanje. Ako su
kompjutorske igre interaktivne, koje igre nisu interaktivne?, upitao se Espen Aarseth.[9]
Takvo je shvaćanje pogrešno ne samo zbog vrednovanja mehaničkog sudjelovanja, već i
zbog toga što algoritam de facto omogućava subjektima da komuniciraju s programom na
jedan vrlo ograničen, protokolaran način. Igrajući igre svjesni smo da neke stvari u igri ne
možemo učiniti, a ukoliko nismo svjesni, program će nas upozoriti.[10] Kompjutorski likovi,
piše Lev Manovich, “mogu pokazivati inteligenciju i vještine samo zato što iznimno
ograničavaju mogućnost naše interakcije s njima” (Manovich, 2001: 54). The Naked Game je
umjetnički projekt koji svoju poetiku gradi na algoritamskom ograničenju. Unatoč opće
prihvaćenom mitologemuslobodne interakcije igre su visoko strukturirani narativi koji užitak
pružaju ne zbog slobode igrača. Užitak igranja interaktivnih igara proistječe iz gotovo
suprotnog doživljaja suspenzije mogućih poteza, ograničenja koja moramo savladati ukoliko
128
želimo pobijediti u igri.[11]
Svijetom kompjutorske igre ravna generator igre (game engine). Postoje dva načina
razumijevanja odnosa priče i algoritamskog generatora. S jedne strane, generator možemo
shvatiti kao algoritamsku strukturu koja omogućava da narativna kontekstualizacija djeluje
prirodno, da nam se čini kako se u igri možemo slobodno kretati i djelovati. Algoritam
pokreće likove, objekte, grafiku, pokreiranje igre možemo promatrati kao narativnu
kontekstualizaciju jednog generatorskog programa. Generatori za Doom i Quake proizveli su
čitavu seriju nastavaka i klonova koji su u konačnici i utemeljili žanr pucačina u prvom licu
(FPS, first person shooter). Koristeći isti generator dizajneri mijenjaju dizajn svijeta (grafiku,
likove, oružje, izglede nivoa, itd.), dok osnovne pretpostavke poput perspektive, korištenja
inventorija, mogućnosti kretanja, ostaju iste. Drugim riječima, subjektivna perspektiva
kamere i igračevo oružje koje se pojavljuje u donjem desnom uglu ekrana, koje kritičari
naturaliziraju kao logičnu vezu kompjutorskih igara i jedne specifične perspektive i grafike,
zapravo je artificijelna. Veza perspektive i narativa ni po čemu nije prirodna, dapače, kako je
upozorio Alexander R. Galloway, ona potječe iz filma, a mogli bismo dodati kako njezina
popularnost proizlazi iz narativnekontekstualizacije jednog uspješnog programa.[12]
Ukratko, umjesto da algoritamsku igru promatramo kao priču, priču možemo promatrati kao
realizaciju jednog algoritma, narativnu elaboraciju koja može bolje ili lošije prikriti
algoritamsku artificijelnost.
Privid suludog vozača, privid je sadržaja koji nam ne dopušta da shvatimo važnost algoritma
koji je odgovoran i za simboličke mandate koje preuzimamo igrajući igruCarmageddon. Ovaj
privid postaje jasniji ukoliko pažnju usmjerimo na igre koje nemaju priču ili čiji su narativni
svjetovi tek naznačeni. Obično se konceptualne igre poput igara Tetris ili Pong smješta
negdje na rub taksonomije, no upravo te igre koje odstupaju od kanona ukazuju na temeljne
strukturalne karakteristike svih igara. Dok većina avantura, igara uloga (RPG) i pucačina u
prvom licu (FPS) kontekstualiziraju algoritam unutar nekog fikcionalnog svijeta, Tetris i
Pong su igre gole, ne-kontekstualizirane strukture. U ovim igrama skupljamo bodove. Svaki
naš čin trenutačno se kvantificira. Možda djelatni činovi u igrama poput Grim Fandango
(1998),Brothers in Arms (2005) ili World of Warcraft (2004) djeluju smisleno unutar
narativno elaboriranog svijeta igre, no ono što činimo je slično manipulaciji pravokutnicima
u Tetrisu. U igri je “svaka akcija samo sredstvo do cilja” (Wark, 2007: 9). Užitak proizlazi iz
trenutne kvantifikacije svake akcije, kao što je to skupljanje lopti u platformskoj igri Giana
Sisters (1987) ili skupljanje gljiva u Super Mario Brothers (1985). Kada bi naracija ili
grafički realizam igara bili oni elementi koji su ključni u procesu mijenjanja igrača, prijenosa
129
vrijednosti iz fikcionalnog u realni svijet, kako bismo protumačili ovisnost o konceptualnim
igrama koje nikako ili vrlo rudimentarno elaboriraju fikcionalni svijet, no još uvijek uspješno
regrutiraju mnoge igrače?
Umjetničke igre koje propituju ulogu sučelja kao posrednika između algoritma i priče još su
jasnije upozorile na privid suludog vozača. Odvajajući sadržaj (nasilje) od forme (algoritma)
ove su igre uputile na kompleksne probleme interpretacije. Igra Franca Cadeta Sweet Pad
(2004) omogućila je igranje jedne vrlo agresivne igreQuake 3 Arena na potpuno neočekivani
način – milujući glatku kuglu. Igrač pokreće avatara, cilja metu i puca u nju. Oprezni i nježni
pokreti koji miluju kuglu jedini su način da igrač upuca svojeg neprijatelja. Na sličan način
nasilnu igru Tekken izvodi Massage me (Perner-Wilson/Satomi, 2007) igra koja od igrača
očekuje da masiraju svoje partnere kako bi zadali udarce protivnicima u igri i skupili
bodove.
To da užitak igre tek djelomično ovisi o njezinom sadržaju, može se primijetiti čak i ako
promatramo djelovanje igrača unutar narativno elaboriranih svjetova. Igrač i u tim igrama
često može zanemariti sadržaj, ukoliko slijedi algoritamsku logiku igre. U tom smislu
promatranje djece dok igraju može biti zanimljivo jer se postavlja pitanje kako je moguće da
osmogodišnji dječak razumije tržišnoekonomsku logiku i zaključuje da je “ako želimo razviti
industrijsku zonu u igri Sim City, potrebno sniziti poreze na industrijsku proizvodnju”
(Johnson, 2005)? Izgleda da dječak ne razumije sadržaj (načela ekonomije), već upravo
provodi internalizaciju logike programa otkrivajući uzročno-posljedičnu vezu između
smanjivanja jednog parametra i proporcionalnog povećavanja drugog.
Kod savršenog bešavnog spoja, a to je ono čemu tekstovi popularne kulture teže, mogućnost
da primijetimo artificijelnost teksta kao medija je minimalna jer se algoritamska, cybertekstualna priroda nastoji “maskirati” kako bi se igra odvijala što više prema logici
fikcionalnog svijeta koji simulira. Ako algoritma postajemo svjesni, znači da postoji greška ili
neka nelogičnost u svijetu igre koja nam kvari užitak igranja. Postoje i trenuci metanarativnosti, svjesne intervencije dizajnera igre koje uništavaju iluziju u popularnim igrama,
no to su češće narativni, nego algoritamski momenti. Takvi su primjerice auto-referencijalni
trenuci koje možemo naći i u nekim popularnim igrama. U igri Max Payne (2001) zbiva se
ono što Alexander R. Galloway naziva “Mantis trenutkom” (Galloway, 2006a: 34). Glavnom
liku Maxu autori otkrivaju da se nalazi u kompjutorskoj igri.[13] No postoje trenuci i u
popularnim igrama kada postajemo svjesni njihove strukturalne artificijelnosti. To su trenuci
kada neka programska greška ili nelogičnost u svijetu igre ukaže na njezinu artificijelnost.
130
Kada se u igri suočimo s algoritmom umjesto naratemom ukazuje nam se mehanizam igre. I
za vrijeme bešavne izvedbe postoje pogreške u programu, sporo učitavanje igre, pad
sustava. Ti “činovi onemogućavanja”, kako ih naziva Alexander R. Galloway, greške su u
programu čiji su uzroci izvan narativnog svijeta igre (Galloway, 2006a). Huizinga je pisao o
“prekršiteljima igre” (1992: 18), to su u klasičnim igrama varalice koji ometaju iluziju, kvare
igru. Algoritamske naracije teže postizanju bešavnog spoja priče i njezina algoritma. No dok
popularne kompjutorske igre teže transparentnosti, postoji i druga vrsta igara. To su igre
koje su gotovo u potpunosti prekršiteljske, igre Mantis poetike. Umjetničke igre svoju
poetiku temelje na onome što je za popularnu igru strukturalna pogreška,
autoreferencijalnosti i netransparentnosti medija.
Stoga je prije nego što prijeđemo na drugi previd, onaj suludog algoritma, pravi trenutak da
se obratimo problemu komodifikacije igara. Društveni status igara usko je povezan s
previdom sadržaja, no riječ je i o širem problemu razumijevanja razlike visoke i popularne
kulture. To je razlika koja se najčešće promatra kao razlika između, u Kantovoj terminologiji,
estetike bezinteresnog sviđanja i estetike koja svoju svrhu nalazi u profitu. Kompjutorske
igre nas potiču na drugačiju definiciju popularnog, koja se ne temelji na društvenom
kontekstu, već na tekstu.
VISOKO/POPULARNO
Uobičajeno je da se kompjutorske igre smatraju popularnom kulturom, proizvodom
industrije zabave i zbog toga više-manje kognitivno i umjetnički bezvrijednim
proizvodom.[14] No distinkcija vrste (roman i film s jedne strane, a kompjutorska igra s
druge) temeljena je na sukobu modernističke, devetnaestostoljetne paradigme kulture i
postindustrijske kulture koja od avangarde na ovamo pleše na toj granici, čineći je
propusnom i nejasnom. Čitava kultura umjetničkih igara dovodi u pitanje tezu kako je jaz
između igara i postmodernističke književnosti nepremostiv. Zapravo, dublji je jaz između
umjetničkih kompjutorskih igara i popularnih igara, nego između igara i postmodernističkog
romana. Umjetničke igre, poput The Naked Game, koje ukazuju na svoju artificijelnost,
koriste tehniku koja se u teoriji književnosti naziva metafikcijom. Metafikcija je vrsta fikcije
koja otkriva fikcionalnu iluziju referirajući se na proces, tehniku i samu djelatnost pisanja.
Primjerice Italo Calvino u romanu Ako jedne zimske noći neki putnik… pripovijeda priču o
čitateljevim avanturama čitanja romana Itala Calvina. Calvino ne priča priču, već tematizira
sam čin pisanja i čitanja gradeći roman na meta-sloju koji je inače u priči naturaliziran.
131
Sličnu dihotomiju poput one između popularnog romana, koji priča priču, i
postmodernističkog romana koji priča priču o pričanju priče, nalazimo u razlici umjetničkih i
popularnih igara. Ipak, kako se podrazumijeva da su kompjutorske igre popularna kultura
par excellence, tako se zapravo ne primjećuje kako se i neke kompjutorske igre prema
svojem materijalu (tekstu u najširem strukturalističkom značenju) mogu odnositi upravo na
način na koji se visoka kultura danas obraća popularnoj, način na koji postmodernizam
ukazuje na tvorbenost romaneskne priče. Ono što možemo otkriti promatrajući razliku
visoke i popularne kulture manje je razlika u njihovoj priči, pa i svrsi (profitu ili
bezinteresnom sviđanju), a više razlika u tehnici, ili najšire shvaćenoj tekstualnosti, odnosu
naracije i strukture, ili algoritma u slučaju kompjutorskih igara.
Ovu je distinkciju, razliku u tekstualnosti između visoke i popularne kulture, uveo teoretičar
kulturalnih studija Anthony Easthope čitajući modernističke i popularne romane. Razlika
između modernističkog romana Josepha Conrada Srce tame i popularnog romana Edgara
Ricea Burroughsa Tarzan među majmunima Anthony Easthope (2006) ne promatra kao
razliku sadržaja već razliku u tekstualnosti. Na razini sadržaja ovi su tekstovi zapravo slični.
Oba teksta se obraćaju muškoj kulturi; okvir radnje je pustolovina u Africi; a oba se bave
pitanjem kolonijalizma (Easthope, 2006: 227-228). No ukoliko je Conradov tekst apstraktan,
složen, konotativan,Tarzan među majmunima je konkretan, denotativan. Srce tame je djelo
koje je refleksivno, dok je na razini radnje oskudno. S druge strane Tarzan je čista
ekspresija, sve je u službi radnje.[15]
Jezik (popularne književnosti, filma) i medij (popularnih igara) ne upozoravaju na sebe same,
već su usmjereni na ekspresiju, gestu i fizičku radnju, neverbalne znakove, dok
modernistički roman i umjetničke igre nude kontemplaciju i neizvjesnost diskursa. Pišući o
melodrami, Mary Ann Doane upozorila je kako ta djela pokazuju “želju za transparentnošću”
(Doane 1988: 71, prema Easthope, 2006: 235). Na isti način popularne kompjutorske igre
između dijegeze i mimeze, biraju mimezu, pokazivanje umjesto kazivanja. Naravno, postoje
razlike između igara, pogotovo između avantura koje Alexander R. Galloway zbog
razgranate priče naziva dijegetičnim igrama i FPS-ova i simulacija kao nedijegetičnih igara
(2006a). No i jedne i druge u odnosu na narativne umjetničke vrste pokazuju istu želju za
transparentnošću, a ne problematizacijom jezika i medija. Postoji ipak jedna razlika između
popularnih romana i igara, a ta je da igre osim jezika barataju i medijem, generatorom igre.
Ukoliko izraz medij ne shvatimo u širem značenju, kao izražajno sredstvo autora, već u užem
tehnološkom smislu, kompjutorske igre se razlikuju od popularnih romana jer one
djelovanje, ekspresiju i akciju ne oblikuju samo narativno, već i algoritamski.
132
Transparentnost se kod igara pojavljuje prije svega kao transparentnost medija. Nešto slično
zapravo nalazimo i u književnosti. Elaborirajući poetiku elektroničke literature N. Katherine
Hayles zaključuje kako medij uvijek sudjeluje u kreiranju značenja (2002). Hayles analizira
umjetnička književna djela koja inzistiraju na elaboraciji medija kao forme i naziva ih
tehnotekstovima. Tehnotekstovi poput Apollinaireovih Kaligrama, Mallarméove poeme
Bačene kocke, ili Queneauovih Sto tisuća milijardi pjesama od materijala čine svoju poetiku,
no ne očuđavaju samo jezik već i medij.
U studiji Half-Real Jesper Juul tvrdi kako je teško zamisliti tragičnu video igru, primjerice
igru Hamlet, jer takva igra ne bi imala uvjerljiv cilj, zbog čega publika ne bi bila motivirana
ostvariti ga. “Zamislite igru Hamlet”, predlaže Juul, “tvoj otac je ubijen, s mnogo napora ne
uspijevaš ga osvetiti, te umireš besmislenom smrću” (2005: 167). No Hamlet je upravo
odličan primjer, jer takva igra i postoji, a objavio ju je 2010. godine nezavisni izdavač.
Hamlet, or The Last Game Without MMORPG Features, shaders and Product Placement
(2010) avantura je koja parodira igre koje nastaju na temelju drugih tekstova, a u kojima se
pojavljuju likovi kojih nema u predlošcima. Ukoliko bismo igru usporedili s dramom bilo bi
očito da izostaje Shakespeareova tekstualnost. Hamlet, drama koju se naziva vježbom iz
retorike, u igri je adaptirana samo na razini zapleta. Priča u kompjutorskoj igri često je
intertekstualna, ne originalna već referentna. Priča i likovi često predstavljaju samo
narativni okvir. “[U video igri] likovi igraju minimalnu ulogu”, oni su “nešto malo više od
kursora koji posreduje igračev odnos prema svijetu igre” (Fuller i Jenkins, 1995).
Identifikacija se zbiva ne samo na razini priče već priče i algoritma, jer je priča uobličena
kako bi potaknula djelatne činove – poteze igrača. Umjetničke ili konceptualne igre, također,
nekad nemaju neki uvjerljiv cilj, one znaju biti tek elaboracija metafore. Petominutna igra
Passage (2007) Jasona Rohrera kojom se krećemo jednostavnim pikseliziranim krajolikom uz
pomoć avatara pred igrača postavlja samo dva cilja: oženiti se i umrijeti. Djelo se oslanja na
konvencije igara koje se nazivaju scrolling games (igara čiji se prostori igre odmataju poput
svitaka), poetično razlažući metaforu života kao igre.
Razvoj popularnih igara možemo pratiti kao dosezanje stanja bešavnog spoja,
transparentnosti kojoj je cilj da se materijalni sloj igre, njezin algoritam i priča bešavno
spoje. Igrajući novije igre sve manje smo svjesni algoritma. U ranim tekstualnim i grafičkim
avanturama jednostavno ste morali obaviti sve zadatke, a ponekad je to značilo besmislen
manualni rad, ponavljanje iste akcije gotovo na isti način, sve dok se ne prikupi dovoljno
predmeta ili otkrije prava kombinacija. Ako promatramo povijest igara, uočit ćemo kako je
ona povijest maskiranja, kontekstualizacije algoritma. Jesper Juul primjećuje kako arkadne
133
igre povijesno daju igračima tri života prije nego što igra završi (2005). Ipak nitko se ne pita
zbog čega Super Mario ima tri života? Igre su uistinu nekoherentni svjetovi, zaključuje Juul,
jer su to svjetovi o kojima puno toga ne znamo. Rane tekstualne, a zatim grafičke avanture
postavljale su pred igrače zadaće poput skupljanja ili rješavanja zadataka određenim
slijedom koji nije uvijek imao narativno opravdanje. Primjerice mačevanje rimovanim
uvredama u izvrsnoj grafičkoj avanturi The Curse of Monkey Island (1997) može biti gotovo
mehanički izvedeno. Zadaća je pobijediti gusara rimujući svaku njegovu rimovanu uvredu,
no pri tome nije potrebno imati dublji uvid u prozodiju, već je dovoljno odabrati pravi
odgovor, što se može činiti gotovo automatski, bez slušanja gusarovih stihova, dovoljno je
upamtiti mjesto rečenice na ekranu.
Noviji generatori još uvijek ne traže od igrača razumijevanje prozodije, no problem se sve
rjeđe rješava automatski, bez uvida u priču, narativnu strukturu teksta, zbog čega raste i
kognitivna kompleksnost. U igri Grand Theft Auto Liberty City (2005) neuspješno obaviti
misiju znači završiti u zatvoru. Ipak, do te točke igrač svaki puta može doći na drugi način,
što ovo učestalo posjećivanje zatvora čini naratemom koji se čini logičnim. (Pored naravno
vrlo uspješno odabranog motiva i na razini alegorije – život mafijaša.) GTA je igra koja svoju
imerzivnost zahvaljuje generatoru koji, uz vještu naraciju nudi transparentnost.
Nije li i razlika između popularnog i umjetničkog filma zapravo razlika u tekstualnosti?
Razlika je to između onih filmova koji teže bešavnom spoju naracije i izvedbe, i drugih koji
su tehnotekstovi jer teže netransparentnosti i tematiziranju same strukture, tvorbenosti
naracije? Razlika između filmova Kill Bill (2003) i U zmajevom gnijezdu (1973) nije
sadržajna, već tekstualna jer kada U zmajevom gnijezdu želi biti transparentan, Kill Bill
inzistira na materijalu koji tretira kao sadržaj, čineći od klišeja poetiku. Kill Bill je
interpretacija, a ne inačica šund filma koja očuđuje sve mehanizme šunda, poetizirajući
nasilje svojim dugim kadrovima.
Postmodernom kulturom smatra se ona “kultura koja više ne prepoznaje razliku između
visoke i popularne kulture”, kako tvrdi John Storey u studiji Cultural Theory and Popular
Culture (2006: 9). Zbog toga su teorija književnosti i filma proširile svoje polje proučavanja
na djela popularne kulture. Lekcija popularne kulture danas se interpretira ili kao lekcija
degradacije umjetnosti, robovanju umjetnosti profitu, ili se proširenje kanona interpretira
kao ideja kako je sve umjetnost. U tom drugom smjeru cilja i Henry Jenkins tvrdeći da su
kompjutorske igre umjetnički rod za digitalnu eru (Jenkins, 2000). Popularna kultura se
promatra kao ona koja je dekonstruirala kanon, otvorila ga za nove, šire definirane
134
društvene prakse. Ali ako je razlika visoke kulture koja svoju svrhu nalazi u umjetničkom
izražaju i kulture koja svoju svrhu nalazi u profitu samo provizorna, nije li popularna kultura
tada učinila očitom činjenicu da su i ekonomski uvjeti proizvodnje uvijek nedjeljivi od
umjetnosti, te da je umjetnost vrlo teško misliti izvan nekih ekonomskih odnosa? Ukoliko
igre nazovemo umjetnošću, kako je to učinio Henry Jenkins, možemo i umjetnost nazvati
kapitalističkom igrom.
ALGORITAMSKE NARACIJE KAO IGRE DRUŠTVENE KONTROLE. LEKCIJA
SULUDOG ALGORITMA
Druga lekcija, ona suludog algoritma, upozorenje je da postoji sličnost između algoritamskih
naracija i društva. U igri Sim City čini se da u ulozi gradonačelnika-urbaniste gradimo ceste,
vodovode, kanalizacije, nebodere, kuće, brinemo se za razvoj industrije, demografije,
ekonomije i kulture. Ukoliko zanemarimo neku od potreba grada, algoritam počinje
generirati problematične situacije (štrajkovi radnika, požari, itd.). No ono što uistinu činimo
jest da savladavamo problem na način koji nalikuje praksama uobičajenim u korporacijama
koje svoje buduće zaposlenike odabiru upravo stavljajući kandidate u situaciju
bombardiranja zadacima pri čemu oni moraju razložiti prioritete.
Zbog prepreke sadržaja (pitanja koji je smisao skupljanja virtualnih dijamanata?) igranje
kompjutorskih igara danas se više-manje smatra gubljenjem vremena. No igranje
kompjutorskih igara smisleno je u okviru algoritamskog svijeta igre u kojem je svaki potez
igrača kvantificiran i kvalificiran. Kompjutorske igre reflektiraju jednu ekonomskodruštvenu matricu, upravo kako i igra Monopoly odgovara jednoj strukturi osjećaja.
McKenzie Wark u studiji Gamer Theory (2007) iznosi ideju da algoritam kao temeljnu
strukturu igre valja promatrati i kao alegoritam, alegoriju društva u čijim temeljima djeluju
algoritamski odnosi. Igrača danas možemo nazvati “arheologom Pećine” jer “život je danas
organiziran kao igra, gdje svako djelovanje znači pobjedu ili poraz” (engl. win-lose). “Posao
postaje utrka, a ekonomija kockarnica”, zaključuje Wark (2007: 9).
Baratanje podacima, brza reakcija na podražaj, refleksivno učenje i vještinama usmjereno
učenje nisu samo načini savladavanja problema u igri, već refleksije menadžerskog stila
društva kontrole. U menadžerskoj igri Virtual Leader nema potrebe da igrač duboko
promišlja svijet igre. Ono što igrač mora učiniti jest: “istražiti virtualni svijet, stvoriti neke
pretpostavke o tom svijetu, [a zatim] istražiti taj svijet [ponovo] imajući na umu stvorene
135
hipoteze i konačno prihvatiti ili propitati svoju osnovnu hipotezu” (Gee, 2003: 90). Igra se
temelji na procesu refleksivnog učenja (“istraživanje, hipoteziranje, novo istraživanje i
ponovno promišljanje”) koje je usmjereno na savladavanje vještina, trening koji daje
trenutne rezultate.
Kompjutorske igre nastaju na temelju jedne društveno-ekonomske matrice, ekonomije
informacijskog kapitalizma, strukture rada i menadžerskog stila obrazovanja koje je opisao
Gilles Deleuze (1990). Obrazovni proces u društvu kontrole nalikuje na uspinjanje na
hijerarhijskoj ljestvici u kakvoj korporaciji, zbog čega nije neočekivano da i igre oblikuju
iskustva prema modelu treninga podražaj-odgovor. Značaj i užitak igranja kompjutorskih
igara koji proizlazi iz kvantifikacije svakog poteza, širi je od utjecaja algoritma. Većina onih
koji igraju igre neće doživjeti transfer, prijenos vrijednosti i stavova suludog vozača, postati
nasilni ili dezorijentirani, no to ne znači kako igrači igrajući kompjutorske igre neće biti
“pod utjecajem”, no to nije utjecaj kompjutorskih igara, već šire društvene matrice.
U jednoj transformativno-tehnološkoj perspektivi koja uvažava važnost strukture, moglo bi
se radikalizirati lekciju suludog algoritma i zaključiti kako na Erica Harrisa i Dylana
Klebolda na ubojstva nije potaknuo nasilan sadržaj i realistična grafika igara Doom i Duke
Nukem, nego njihova algoritamska struktura. Psiholozi koji su psihopatologiju ubojica
povezali s nasilnim sadržajem i realističnom grafikom igara više bi dokaza o
transformativnim učincima igara prikupili promatrajući njihovu algoritamsku strukturu.
Kvantifikacija svakog poteza u temelju je društva kontrole, zbog čega ona nalikuje pritiscima
vještinama-usmjerenog obrazovanja kojima su i ovi mladići bili izloženi. Najkrvaviji masakr u
modernoj američkoj povijesti dogodio se 2007. godine na sveučilištu Virginia Tech gdje je
Seung-Hui Cho ubio 32 osobe. Cho je bio učenik koji je obožavao igrati Sonic the Hedgehod
(1991), arkadnu igru u kojoj simpatični plavi jež skuplja prstenove, kotrljajući se i skačući po
platformama. Iako narativno i grafički to nije “krvava igra”, ona nije ništa nevinija od
pucačina u prvom licu, barem kada je riječ o algoritamskoj strukturi i kvantifikaciji iskustva.
No, kao i s determinizmom sadržaja (pojednostavljenjem koje sadržaj i realističnu grafiku
promatra kao uzroke prijenosa stavova i vrijednosti iz virtualnog u realno), ni algoritam ne
možemo promatrati kao uzrok nasilnog ponašanja. Sličnost između strukturiranja iskustva u
svjetovima igre ne možemo jednostavno pripisati strukturi igre. Ako uopće možemo
interpretirati razloge zbog kojih kompjutorske igre jesu popularan oblik zabave u kasnom
kapitalizmu, ako postoji neka lekcija kompjutorskih igara, tada bi to bila lekcija algoritamske
kulture, spoznaja kako postoji sličnost između kulture i strukture igara. Ta sličnost
136
algoritamskih priča i algoritamske kulture, na koju je upozorio McKenzie Wark, opet
proizlazi iz društvenog karaktera tehnologije, kompjutorskih igara, a ne obrnuto.
Igre podsjećaju na sve modulacije koje je Deleuze opisao kao modulacije društva kontrole
(obrazovanje, vojska, bolnica, zatvor, korporacija). Choovo stanje bi u jednoj
transformativno-tehnološkoj perspektivi bilo pogodan materijal da se ukaže na determinizam
algoritma. Sonic the Hedgehod idealna je reprezentacija i izraz psihopatologije
postindustrijskog kapitalizma, dokaz da algoritamska struktura ima učinka na kulturu,
obrazovanje i politiku. No i društvo kontrole je bojišnica, u gramscijevskom smislu gdje se
oko simboličke važnosti algoritamskog strukturiranja iskustva vode diskurzivni pregovori.
Obično se igrače opisuje kao pasivne i ovisne subjekte koji nisu svjesni manipulacije medija.
No igrači mogu biti i u potpunosti svjesni svojeg neproduktivnog djelovanja u svijetu igre.
Iluzija ne leži u činjenici da je subjekt podčinjen, jer nije svjestan virtualnog karaktera svoje
identifikacije. Manipulacija se ne zbiva u obliku imaginarne identifikacije, odabira virtualnog
identiteta umjesto realnog, već u trenutku simboličke identifikacije u kojoj igrači odabiru
drugi identitet smatrajući kako je taj identitet, njihovo pravo “ja” koje “ne poštuje pravila”,
drugačije od njihovog racionalnog identiteta u okviru društva kontrole. Kompjutorske igre se
smatra problematičnima zbog virtualnosti iskustava koja nemaju nikakve veze sa
stvarnošću. No kompjutorske igre oblikuju iskustva na način koji je učinkovit u društvima
kontrole.
Jedna od vrlo uspješnih reklama za Sony PlayStation naslovljena Double life ukazuje na
problematičan karakter diskurzivnog oblikovanja igrača kao otpadnika. U reklami se
smjenjuju lica koja se izravno obraćaju kameri i tumače zbog čega sate provode igrajući
PlayStation:
“Danju radim svoj posao, vozim autobus… Ali noću živim život zanosa, propuštenih
udaraca srca i adrenalina… Neću to nijekati, sudjelovao sam u nasilju, čak ga i
poticao… Gledajući me, nikad to vjerojatno ne biste pomislili, no komandirao sam
vojskama i osvajao svjetove… U svojem djelovanju, odbacio sam moral. Ali ne
žalim ni za čim. Vodio sam dvostruki život, ali bar mogu reći, da sam živio.[16]
Reklama implicira postojanje dvaju identiteta, gdje se imaginarna identifikacija smatra
“onom pravom”. Subjekt vodi “dvostruki život”, jedan je onaj u fizičkom svijetu društva
kontrole u kojem je subjekt podčinjen. To je racionalan subjekt koji vozi autobus. Drugi je
onaj virtualni u kompjutorskoj igri. Iako je svjestan virtualnosti tog svijeta, subjekt ga
137
odabire jer je to svijet koji nudi autentični osjećaj, pravi život. Igrači svjesno pristaju na
jednu simboličku identifikaciju, koja nije ništa manje fikcionalna od neke druge. (Dobro je
prisjetiti se poruke Lacanove psihoanalize o fikcionalnom karakteru simboličke identifikacije
i Lacanovog mota kako je “stvarnost strukturirana kao fikcija”.) Oni vrlo dobro znaju da
igrajući igru sudjeluju u jednoj iluziji. Reklama komodificira ideju o dvostrukim svjetovima i
žudnju igrača da “žive” u virtualnom svijetu, kao istinskom, uzbudljivom svijetu.
Manipulacija počiva upravo na mistifikaciji “drugog svijeta” kao otpadničkog, svijeta koji ne
poštuje pravila društva kontrole. Što zapravo od nas zahtijeva jedna od najkontroverznijih
igara, koja je u nekim zemljama i zabranjena zbog nasilja, GTA (Grand Theft Auto,
1997/1998)? GTA igrača stavlja u poziciju subjekta koji napreduje u mafiji, no to
napredovanje traži disciplinirano djelovanje prema visoko strukturiranom algoritamskom
modelu. Igrajući agresivca mafijaša u igri Grand Theft Auto nudimo jedan odgovor o sebi,
putem jedne simboličke identifikacije. No tu je riječ o djelovanju koje nije ni po čemu
različito od savladavanja pravila i napredovanja u igri Virtual Leader u kojoj igrač počinje
igru kao vježbenik, a da bi savladao vještine i napredovao u multinacionalnoj korporaciji.
Ukratko, iskustvo igranja prije je internalizacija simboličkih (hegemonijskih) prohibicija i
zahtjeva, nego opozicijsko nepoštovanje vladajućeg poretka. Igrajući ulogu mafijaša u
igriGrand Theft Auto, možemo reći kako je naš fikcionalni lik autentičniji od lika kojeg
igramo u stvarnom životu. No postoji velika razlika između simboličke i imaginarne
identifikacije. Dok se u imaginarnoj iluziji prikazujemo lažno (veliki jaki u igri), simbolička
iluzija može prikazati istinu o meni. No to nije istina o igraču kao agresivcu, koji ne poštuje
pravila, već subjektu koji predano napreduje na društvenoj ljestvici.[17] Manipulacija ne
počiva na imaginarnoj, već simboličkoj identifikaciji u kojoj subjekt djeluje ne prema modelu
koji je potpuno drugačiji od normativnog, već u kojem djeluje prema jednom racionalnom
hegemonijskom modelu.[18] Subjekt u igri ne pokreće nagonski, nesvjesni dio ličnosti,
freudovsko Ono (id). Za igračev užitak je odgovoran upravo Nad-ja (super-ego) koji se
obično uspoređuje sa sucem ili cenzorom. U simboličkoj identifikaciji subjekt se čini sebi
dopadan (otpadnik, “nasilan i ne poštuje život, ljudsko tijelo i vlasništvo”). No igrač je
pojedinac čiji je užitak oblikovan visoko strukturiranom i kvantificiranom praksom.
To ne govori ništa o kompjutorskim igrama, one zbog sličnosti s društvom kontrole nisu ni
bolje niti lošije. No postoji opasnost u diskurzivnom oblikovanju kompjutorskih igara i igrača
kao onih koji “ne pristaju na pravila” društva kontrole. (Slično kao što je opasna ideja da su
igrači omamljeni ili agresivni zbog priče ili algoritma.) Reklama ukazuje na načine
simboličke interpelacije subjekata koji vjeruju u to da se otpor može prakticirati putem
138
odabira virtualnog identiteta kao pravog, realnijeg od realnog. Umjesto lekcije o
“dvostrukom svijetu”, lekcija koju možemo savladati igrajući kompjutorske igre lekcija je o
jednom svijetu, onom društva kontrole u kojem se hegemonija prakticira kao oblik
konsenzusa svih kultura o komodifikaciji i kvantifikaciji iskustava, znanja i informacija.
Kompjutorske igre nas provociraju da izvedemo gotovo suprotan zaključak od onih koji su
medije i medijske žanrove, poput kompjutorskih igara, optužili za dematerijalizaciju
komunikacije. Nisu kompjutorske igre te koje dematerijaliziraju komunikaciju i
depersonaliziraju odnose, ušuškavaju subjekte u imaginarne svjetove, ili pretvaraju subjekte
u agresivne nasilnike, već se komunikacija u realnom prostoru javlja kao diskurzivna obrana
kulture koja želi pobjeći od suočavanja s realnim, komodifikacijom i kvantifikacijom svih
iskustava u kasnom kapitalizmu.
BILJEŠKE
[1] U široj upotrebi je i izraz “video igre” koji se odnosi na igre koje se igraju na konzoli
koristeći video monitor, video igre su konzolne igre (arkade) koje koriste kabinete za igranje
(Pong, Space Invaders, Asteroids, Pac-Man, Donkey Kong, Street Fighter II, i dr.). Termin
video igre isključuje igre na osobnom računalu. Kompjutorske igre su širi termin koji
uključuje sve digitalne medije: arkade, osobna računala, kućne konzole (Sony, Nintendo,
Atari, Sega), handheld igre (PSP), igre na mobitelima, Internetu.
[2] Jedan je od njih, Eric Harris, godinu dana prije zločina zapisao: “To će biti kao neredi u
Los Angelesu, bombardiranje Oklahome, Drugi svjetski rat, Duke i Doom, sve pomiješano
zajedno… Želim ostaviti trajan dojam na svijet.” Harris čak nazvao i svoju sačmaricu Arlene,
prema liku iz igre Doom. U masakru je poginulo dvanaest učenika, jedan profesor i mladići
koji su zločin počinili.
[3] Najčešće se za mrežne igre uloga koristi kratica MMORPG (engl. massively multiplayer
online role-playing game).
[4] Internet Disorder Addiction odnosi se i na ovisnost o mrežnoj pornografiji, kupovini,
komunikaciji na društvenim mrežama i bloganje. Terapeutsku metodu je utemeljila doktorica
Kimberly S. Young, autorica popularne knjige Caught in the Net: How to Recognize the
Signs of Internet Addiction – and a Winning Strategy for Recovery (1998).
139
[5] Kritičari su skloni zaključiti kako kompjutorske igre dovode do izrabljivanja pa čak i
realnog nasilja. U tom se kontekstu tumači i nasilje u Južnoj Koreji, gdje se mjesečno bilježi
do stotinu osvetoljubivih napada koji su motivirani događajima u virtualnim svjetovima
(Thompson i Guest u Dovey i Kennedy 2006: 2).
[6] Slično problemu “adiktomanije” pristupa aktivistička skupina Critical Art Ensemble,
pitajući se nije li proizvodnja novih ovisnosti moćan oblik društvene i medicinske kontrole
(Critical Art Ensemble, 2001)?
[7] Espen Aarseth je studijom Cybertext: Perspectives on Ergodic Literature postavio
temelje suvremene ludologije, a svoj će pristup kompjutorskim igrama Aarseth popularizirati
i kroz časopis Game Studies (http://www.gamestudies.org). Utemeljenje discipline nalazi
svojevrsnu legitimaciju u sukobu između naratologa koji su već proučavali kompjutorske
igre i ludologa. Načelno, dok je naratologe zanimalo istraživanje igara kao jedne od
narativnih praksi koja nasljeđuje film i književnost, ludolozi su naglašavali pomicanje fokusa
prema neovisnim mehanizmima igranja. Ipak čak su se i naratolozi koji su se bavili
proučavanjem igara slagali oko algoritamskog karaktera kompjutorskih igara. U konačnici
sukob naratologije i ludologije pokazao se predimenzioniranim jer je riječ o srodnim
pristupima. Ukoliko je i postojao, sukob je bio više institucionalan nego teorijski. Živi sukob
je uistinu još uvijek aktualan – a odnosi se na sukob teorije kompjutorskih igara i društvene
kritike igara kao slabih naracija, koji najčešće proizlazi iz temeljno naratoloških kriterija,
analize priče. Ludologija nasljeđuje i antropologiju igara, no također naglašavajući razlike.
Johan Huizinga je igre nazvao magičnim krugom definiranim strukturom pravila koja
odvajaju svijet igre od realnog svijeta (Huizinga, 1992). Pobijediti u igri znači slijediti
pravila. No kompjutorskim igrama se može i slobodno lutati, ne djelujući prema pravilima,
zbog čega Henry Jenkins naziva “igre prostornim pričama”. Roger Caillois ponudio je
detaljnije razlikovanje igara prema vrsti, u rasponu od paedie – aktivnosti koja nije određena
pravilima do ludusa, sistema formaliziranih pravila – kao u šahu ili nogometu (Caillois,
2001). Prema Cailloisovoj klasifikaciji, kompjutorske igre bi se našle negdje između jer one
nisu niti formalizirani skup pravila, niti potpuno slobodno kretanje prostorom.
[8] Programski jezici poput C-a, COBOL-a i Perla smatrali su se pogodnijima za pisanje
poezije od drugih, uglavnom zbog sintakse koja je omogućavala da se više stvari kaže na
više načina. Prvi Perl haiku napisao je Larry Wall 1990. godine. Pjesma Još jedan Perl haker
nastala je kao izvedenica programa za generiranje potpisa. Pjesma u originalu glasi: print
STDOUT q Just another Perl hacker, unless $spring Ovu funkciju koda elaborirao je Donald
140
Knuth, u studiji Književno programiranje u kojoj tumači: Programiranje je najbolje shvatiti
kao proces stvaranja književnih djela. Književnost programerskog žanra izvode strojevi, ali
to nije njezina osnovna svrha. Kompjutorski programi koji su istinski lijepi, korisni i isplativi,
moraju biti i ljudima čitljivi.
[9] Aarseth piše o značenju ovog termina koji se često koristi i u promociji igara, tekstova,
mrežnih stranica, novina (pa čak i interaktivnih kuća!) kao šire kulturalne pojave koja
implicira demokratizaciju uloge konzumenta (1997: 41-51). Mehaničko sudjelovanje pod
terminom interaktivnosti počinje se shvaćati kao vrijednosna kategorija (djeca/igrači u
igrama sudjeluju, dok filmove gledaju). No istovremeno i negativna kritika (djeca sudjeluju u
nasilju) počiva upravo na premisi o promijenjenoj poziciji igrača.
[10] U ranim tekstualnim avanturama često je program upozoravao igrača kako “time ništa
neće učiniti” referirajući se na igračev potez koji je besmislen u kontekstu algoritma.
Primjerice u igri Half Life 2 (2004) ukoliko igrač odluči ubiti nekog od ključnih likova, avatar
će spustiti svoje oružje, čineći upravo ono što igrač ne želi. Ove algoritamske restrikcije,
koje se odražavaju na sadržaj, neki su dizajneri kritizirali, jer je očito kako u ranim igrama
ovakve programske restrikcije uništavaju iluziju. Neki smatraju kako je potrebno i po cijenu
apsurda u igri, omogućiti sve poteze (pa i besmislene) kako bi povećali osjećaj uronjenosti i
odgovornosti igrača za vlastite poteze. (Primjerice Corvus “Verb Restriction vs Immersion”,
blog Semionaut’s Notebook, 2. rujna 2008., URL:
http://corvus.zakelro.com/2008/09/verb-restriction-vsimmersion/)
[11] Espen Aarseth (1997) začuđen je iznenađujuće rijetkim pokušajima definiranja
interaktivnosti. Peter Bogh Andersen (1990) ponudio je jednu semiotičku definiciju:
“Interaktivno djelo je djelo u kojem čitatelj može fizički promijeniti diskurs…”. Drugu,
društvenu definiciju, daje Andrew Lippman. Interakcija je za Lippmana “obostrana i
simultana aktivnost oba participanta, koji obično djeluju prema nekom cilju, ali ne nužno”.
[12] Alexander R. Galloway (2006a) sažeo je povijest ovog žanra, zaključujući kako su ove
igre naslijedile subjektivni kadar iz povijesti filma, dok su i same utjecale na neke filmove
(Strange Days, Matrix, Dancer in the Dark).
[13] Izraz “Mantis trenutak” dolazi od lika Psycho Mantis iz igre Metal Gear Solid (1998)
koja se referira na druge igre koje je igrač igrao (program skenira dokumente konzolne
memorijske kartice).
141
[14] “Igre nikad neće doseći vrijednost romana”, česta je primjedba koju je iznio i Roger
Ebert, jedan od najpriznatijih svjetskih filmskih kritičara. Ebertu se čini da je razlog tomu
sama priroda medija koja “sprečava [igre] da se odmaknu od zanatstva… i steknu status
umjetnosti”. Kako kompjutorske igre narativno ne dosežu vrijednost umjetničkih djela, čini
se kako igranje igre jednostavno predstavljaju gubitak… vrijednih sati koje bismo mogli
koristiti pametnije (prema Choi, 2005).
[15] “U Tarzanu lik ne predstavlja takve probleme jer sama pripovijest za njih ostavlja vrlo
malo prostora – Tarzan se boji svojih neprijatelja i bori se protiv njih, a voli svoje prijatelje…
Motivacija je eksplicitna i nimalo problematična.” “…Pažnja se ionako koncentrira oko
nasilne i dramatične fizičke radnje… Ti se događaji uvelike ponavljaju (Tarzan ubija lava,
Tarzan ubija seljaka, Tarzan ubija majmuna, itd.). Vrlo je malo dijaloga, a kad ga i ima,
većinom je u službi radnje.” (2006: 230)
[16] U reklami se inzistira na raznolikosti identiteta (spolnoj, rodnoj, rasnoj i generacijskoj),
no ovdje zbog jasnoće odabiremo muški rod za prijevod teksta.
[17] U GTA San Andreas, igrač je čak odgovoran za izgled avatara, kojem pada ugled,
ukoliko se udeblja, stoga se igrač “brine” da avatar jede zdravo i vježba u teretani.
[18] “Najelementarnija procedura simboličke identifikacije… identifikacija je s virtualnom
slikom, mjestom velikog Drugog s kojeg ja vidim sebe u obliku kojem se sebi činim
dopadljivim” (Žižek, 1996: 194).
142
